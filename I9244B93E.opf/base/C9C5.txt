udānavarga
siddham Э
----------
stīnamiddhaṃ vinodyeha sampraharṣya ca mānasam | śṛṇutemaṃ pravakṣyāmi udānaṃ jina bhāṣitam |1,1|
evam uktaṃ bhagavatā sarvābhijñena tāyinā | anukampakena ṛṣiṇā śarīrāntimadhāriṇā |1,2|
anityā bata saṃskārā utpādavyaya dharmiṇaḥ | utpadya hi nirudhyante teṣāṃ vyupaśamaḥ sukham |1,3|
ko nu harṣaḥ ka ānanda evaṃ prajvalite sati | andhakāraṃ praviṣṭāḥ stha pradīpaṃ na gaveṣatha |1,4|
yāni imāny apaviddhāni vikṣiptāni diśo diśam | kapotavarṇāny asthīni tāni drṣṭveha kā ratiḥ |1,5|
yām eva prathamāṃ rātriṃ garbhe vasati mānavaḥ | aviṣṭhitaḥ sa vrajati gataś ca na nivartate |1,6|
sāyam eke na dṛśyante kālyaṃ dṛṣṭā mahājanāḥ | kālyaṃ caike na dṛṣyante sāyaṃ dṛṣṭā mahājanāḥ |1,7|
tatra ko viśvasen martyo daharo ’smīti jīvite | daharāpi ṃriyante hi narā nāryaś cānekaśaḥ |1,8|
garbha eke vinaśyante tathaike sūtikā kule | parisṛptās tathā hy eke tathaike paridhāvinaḥ |1,9|
ye ca vṛddhā ye ca dahrā ye ca madhyamapūruṣāḥ | anupūrvaṃ pravrajanti phalaṃ pakvaṃ va bandhanāt |1,10|
yathā phalānāṃ pakvānāṃ nityaṃ patanato bhayam | evaṃ jātasya martyasya nityaṃ maraṇato bhayam |1,11|
yathāpi kumbhakāreṇa mṛttikā bhājanaṃ kṛtam | sarvaṃ bhedana paryantam evaṃ martyasya jīvitam |1,12|
yathāpi tantre vitate yad yad uktaṃ samupyate | alpaṃ bhavati vātavyam evaṃ martyasya jīvitam |1,13|
yathāpi va ˘ ˉ ˉ ˉ ˚˚˚˚˘ ˉ ˘ ˉ | | ˚ghatano bhavati evaṃ martyasya jīvitam |1,14|
yathā nadī pārvatīyā gacchate na nivartate | evaṃ āyur manuṣyāṇāṃ gacchate na nivartate |1,15|
kisaraṃ ca parittaṃ ca tac ca duhkhena samyutam | udake daṇḍarājīva kṣipram eva vinaśyati |1,16|
yathā daṇḍena gopālo gāḥ prāpayati gocaram | evaṃ rogair jarā mṛtyuḥ āyuḥ prāpayate nṛṇām |1,17|
atiyānti hy aho rātrā jīvitaṃ ca uparudhyate | āyuḥ kṣīyati martyānāṃ kunadīṣu yathodakam |1,18| ˚˚˚˚˘ ˉ ˉ ˉ | jīvitaṃ ca uparudhyate | ˚˚˚˚˘ ˉ ˉ ˉ ˚˚˚˚˘ ˉ ˘ ˉ |1,18A|
dīrghā jāgarato rātrir dīrghaṃ śrāntasya yojanam | dīrgho bālasya saṃsāraḥ saddharmam avijānataḥ |1,19|
putro me ’sti dhanaṃ me ’stīty evaṃ bālo vihanyate | ātmaiva hy ātmano nāsti kasya putraḥ kuto dhanam |1,20| maraṇe ˚˘ ˉ ˉ ˉ ˚˚˚˚˘ ˉ ˘ ˉ | | ˚˚˚˚˘ ˉ ˉ ˉ ˚˚˚˚˘ ˉ ˘ ˉ |1,20A|
anekāni sahasrāṇi nara nārī śatāni ca | bhogān vai samudānīya vaśaṃ gacchanti mṛtyunaḥ |1,21|
sarve kṣayāntā nicayāḥ patanāntāḥ samucchrayāḥ | samyogā viprayogāntā maraṇāntaṃ hi jīvitam |1,22|
sarve sattvā mariṣyanti maraṇāntaṃ hi jīvitam | yathā karma gamiṣyanti puṇya pāpa phala upagāḥ |1,23|
narakaṃ pāpa karmāṇaḥ kṛta puṇyās tu sad gatim | anye tu mārgaṃ bhāvyeha nirvāsyanti nirāsravāḥ |1,24|
naivāntarīk se na samudra madhye na parvatānāṃ vivaraṃ praviśya | na vidyate ’sau pṛthivī pradeśo yatra sthitaṃ na prasaheta mṛtyuḥ |1,25|
ye ceha bhūtā bhaviṣyanti vā punaḥ sarve gamiṣyanti prahāya deham | tāṃ sarva hāniṃ kuśalo viditvā dharme sthito brahmacaryaṃ careta |1,26|
jīrṇaṃ ca dṛṣṭveha tathaiva rogiṇaṃ mṛtaṃ ca dṛṣṭvā vyapayāta cetasam | jahau sa dhīro gṛha bandhanāni kāmā hi lokasya na supraheyāḥ |1,27|
jīryanti vai rāja rathāḥ sucitrā hy atho śarīram api jarām upaiti | satāṃ tu dharmo na jarām upaiti santo hi taṃ satsu nivedayanti |1,28|
dhik tvām astu jare grāmye virūpa karaṇī hy asi | tathā mano ramaṃ bimbaṃ jarayā hy abhimarditam |1,29|
yo ’pi varṣa śataṃ jīvet so ’pi mṛtyu parāyaṇaḥ | anu hy enaṃ jarā hanti vyādhir vā yadi vāntakaḥ |1,30|
sadā vrajanti hy anivartamānā divā ca rātrau ca vilujyamānāḥ | matsyā ivātīva hi tapyamānā duhkhena jāti maraṇena yuktāḥ |1,31|
āyur divā ca rātrau ca caratas tiṣṭhatas tathā | nadīnāṃ vā yathā sroto gacchate na nivartate |1,32|
yeṣāṃ rātri divāpāye hy āyur alpataraṃ bhavet | alpodake va matsyānāṃ kā nu teṣāṃ ratir bhavet |1,33|
parijīrṇam idaṃ rūpaṃ roga nīḍaṃ prabhaṅguram | bhetsyate pūty asaṃdehaṃ maraṇāntaṃ hi jīvitam |1,34|
aciraṃ bata kāyo ’yaṃ pṛthivīm adhiśeṣyate | śunyo vyapeta vijñāno nirastaṃ vā kaḍaṅgaram |1,35|1
kim anena śarīreṇa sravatā pūtinā sadā | nityaṃ rogābhibhūtena jarā maraṇa bhīruṇā |1,36|
anena pūtikāyena hy ātureṇa prabhaṅguṇā | nigacchatha parāṃ śāntiṃ yoga kṣemam anuttaram |1,37|
iha varṣaṃ kariṣyāmi hemantaṃ grīṣmam eva ca | bālo vicintayaty evam antarāyaṃ na paśyati |1,38|
taṃ putra paśu sammattaṃ vyāsakta manasaṃ naram | sutpaṃ grāmaṃ mahaughaiva mṛtyur ādāya gacchati |1,39|2
na santi putrās trāṇāya na pitā nāpi bāndhavāḥ | antakenābhibhūtasya na hi trāṇā bhavanti te |1,40|
idaṃ kṛtaṃ me kartavyam idaṃ kṛtvā bhaviṣyati | ity evaṃ spandato martyān jarā mṛtyuś ca mardati |1,41|
tasmāt sadā dhyāna ratāḥ samāhitā hy ātāpino jāti jarānta darśinaḥ | māraṃ sasainyaṃ hy abhibhūya bhikṣavo bhaveta jātī maraṇasya pāragāḥ |1,42|
|| anityavargaḥ 1 || ||
----------
kāma jānāmi te mūlaṃ saṃkalpāt kāma jāyase | na tvāṃ saṃkalpayiṣyāmi tato me na bhaviṣyasi |2,1|
kāmebhyo jāyate śokaḥ kāmebhyo jāyate bhayam | kāmebhyo vipramuktānāṃ nāsti śokaḥ kuto bhayam |2,2|
ratibhyo jāyate śoko ratibhyo jāyate bhayam | ratibhhyo vipramuktānāṃ nāsti śokaḥ kuto bhayam |2,3|
madhurāgrā vipāke tu kaṭukā hy abhinanditāḥ | kāmā dahanti vai bālān ulkevāmuñcataḥ karam |2,4|
na tad dṛḍhaṃ bandhanaṃ āhur āryā yad āyasaṃ dāravaṃ balbajaṃ vā | saṃrakta cittasya hi manda buddheḥ putreṣu dāreṣu ca yā avekṣā |2,5|
etad dṛḍhaṃ bandhanaṃ āhur āryāḥ samantataḥ susthiraṃ duṣpramokṣam | etad api chittvā tu parivrajanti hy anapekṣiṇaḥ kāma sukhaṃ prahāya |2,6|
na te kāmā yāni citrāṇi loke saṃkalpa rāgaḥ puruṣasya kāmaḥ | tiṣṭhanti citrāṇi tathaiva loke athātra dhīrā vinayanti cchandam |2,7|
na santi nityā manujeṣu kāmāḥ santi tv anityāḥ kāmino yatra baddhāḥ | tāṃs tu prahāya hy apunar bhavāya hy anāgataṃ mṛtyu dheyaṃ vadāmi |2,8|
chanda jāto hy avasrāvī manasānāvilo bhavet | kāmeṣu tv apratibaddha citta ūrdhva sroto nirucyate |2,9|
anupūrveṇa medhāvī stokaṃ stokaṃ kṣaṇe kṣaṇe | karmāro rajatasyaiva nirdhamen malaṃ ātmanaḥ |2,10|
ratha kāra iva carmaṇaḥ parikartann upānaham | yad yaj jahāti kāmānāṃ tat tat sampadyate sukham |2,11|
sarvaṃ cet sukham iccheta sarva kāmāṃ parityajet | sarva kāma parityāgī hy atyantaṃ sukham edhate |2,12|
yāvat kāmān anusaran na tṛptiṃ manaso ’dhyagāt | tato nivṛttiṃ pratipaśyamānās te vai tṛptāḥ prajñayā ye sutṛptāḥ |2,13|
śreyasī prajñayā tṛptir na hi kāmair vitṛpyate | prajñayā puruṣaṃ tṛptaṃ tṛṣṇā na kurute vaśam |2,14|
gṛddhā hi kāmeṣu narāḥ pramattā hy adharme bata te ratāḥ | antarāyaṃ na te paśyanty alpake jīvite sati |2,15|
durmedhasaṃ hanti bhogo na tv ihātma gaveṣiṇam | durmedhā bhoga tṛṣṇābhir hanty ātmānam atho parān |2,16|
na karṣāpaṇa varṣeṇa tṛptiḥ kāmair hi vidyate | alpāsvāda sukhāḥ kāmā iti vijñāya paṇḍitaḥ |2,17|
api divyeṣu kāmeṣu sa ratiṃ nādhigacchati | tṛṣṇā kṣaya rato bhavati buddhānāṃ śrāvakaḥ sadā |2,18|
parvato ’pi suvarṇasya samo himavatā bhavet | vittaṃ taṃ nālam ekasyaitaj jñātvā samaṃ caret |2,19|
duhkhaṃ hi yo veda yato nidānaṃ kāmeṣu jantu sa kathaṃ rameta | upadhiṃ hi loke śalyam iti matvā tasyaiva dhīro vinayāya śikṣet |2,20|
|| kāmavargaḥ 2 || ||
----------
vitarkapramathitasya jantunas tīvra rāgasya śubhānudarśinaḥ | bhūyas tṛṣṇā pravardhate gāḍhaṃ hy eṣa karoti bandhanam |3,1|
vitarkavyupaśame tu yo rato hy aśubhaṃ bhāvayate sadā smṛtaḥ | tṛṣṇā hy eṣa prahāsyate sa tu khalu pūtikaroti bandhanam |3,2|
kāmāndha jāla prakṣiptās tṛṣṇayācchāditāḥ prajāḥ | pramattā bandhane baddhā matsyavat kupinā mukhe | jarā maraṇaṃ āyānti vatsaḥ kṣīrapaka iva mātaram |3,3|
manujasya pramatta cāriṇas tṛṣṇā vardhati māluteva hi | sa hi saṃsarate punaḥ punaḥ phalam icchann iva vānaro vane |3,4|
saritāni vai snehitāni vai saumanasyāni bhavanti jantunaḥ | ye sātasitāḥ sukhaiṣiṇas te vai jāti jaropagā narāḥ |3,5|
tṛṣṇābhir upaskṛtāḥ prajāḥ paridhāvanti śaśā va vāgurām | samyojanaiḥ saṅgasaktā duhkhaṃ yānti punaḥ punaś cira rātram |3,6|
tṛṣṇayā grathitāḥ sattvā rakta cittā bhavā bhave | te yoga yukta māreṇa hy ayoga kṣemiṇo janāḥ | jarā maraṇaṃ āyānti yogā hi duratikramāḥ |3,7|
yas tu tṛṣṇāṃ prahāyeha vītatṛṣṇo bhavābhave | tṛṣṇayā vibhavad bhikṣur anicchuḥ parinirvṛtaḥ |3,8|
ya etāṃ sahate grāmyāṃ tṛṣṇāṃ loke sudustyajām | śokās tasya pravardhante hy avavṛṣṭā bīraṇā yathā |3,9|
yas tv etāṃ tyajate grāmyāṃ tṛṣṇāṃ loke sudustyajām | śokās tasya nivartante_uda bindur iva puṣkarāt |3,10|
tad vai vadāmi bhadraṃ vo yāvantaḥ stha samāgatāḥ | tṛṣṇāṃ samūlaṃ khanatośīrārthī iva bīraṇām | tṛṣṇāyāḥ khāta mūlāyā nāsti śokaḥ kuto bhayam |3,11|
tṛṣṇā dvitīyaḥ puruṣo dīrgham adhvānaṃ āśayā | punaḥ punaḥ saṃsarate garbham eti punaḥ punaḥ | itthaṃ bhāvānyathī bhāvaḥ saṃsāre tv āgatiṃ gatim |3,12|
tāṃ tu tṛṣṇāṃ prahāyeha vīta tṛṣṇo bhavā bhave | nāsau punaḥ saṃsarate tṛṣṇā hy asya na vidyate |3,13|
yayā devā manuṣyāś ca sitās tiṣṭhanti hārthikāḥ | tarataitāṃ viṣaktikāṃ kṣaṇo vo mā hy upatyagāt | kṣaṇātītā hi śocante narakeṣu samarpitāḥ |3,14|
tṛṣṇā hi hetuḥ saritā viṣaktikā gaṇḍasya nityaṃ visṛteha jālinī | latāṃ pipāsām apanīya sarvaśo nivartate duhkham idaṃ punaḥ punaḥ |3,15|
yathāpi mūlair anupadrutaiḥ sadā chinno ’pi vṛkṣaḥ punar eva jāyate | evaṃ hi tṛṣṇānuśayair anuddhṛtair nirvartate duhkham idaṃ punaḥ punaḥ |3,16|
yathāpi śalyo dṛḍhaṃ ātmanā kṛtas tam eva hanyād balasā tv adhiṣṭhitaḥ | tathā tv ihādhyātma samutthitā latās tṛṣṇā vadhāyopanayanti prāṇinām |3,17|
etad ādīnavaṃ jñātvā tṛṣṇā duhkhasya sambhavam | vīta tṛṣṇo hy anādānaḥ smṛto bhikṣuḥ parivrajet |3,18|
|| tṛṣṇāvargaḥ 3 || ||
----------
apramādo hy amṛtapadaṃ pramādo mṛtyunaḥ padam | apramattā na ṃriyante ye pramattāḥ sadā mṛtāḥ |4,1|
etāṃ viśeṣatāṃ jñātvā hy apramādasya paṇḍitaḥ | apramādaṃ pramudyeta nityaṃ āryaḥ svagocaram |4,2|
apramattāḥ sātatikā nityaṃ dṛḍhaparākramāḥ | spṛśanti dhīrā nirvāṇaṃ yogakṣemam anuttaram |4,3|
pramādam apramādena yadā nudati paṇḍitaḥ | prajñā prasādaṃ āruhya tv aśokaḥ śokinīṃ prajām | parvatasthaiva bhūmisthān dhīro bālān avekṣate |4,4|
uttānenāpramādena samyamena damena ca | dvīpaṃ karoti medhāvī tam ogho nābhimardati |4,5|
utthānavataḥ smṛtātmanaḥ śubhacittasya niśāmya cāriṇaḥ | samyatasya hi dharmajīvino hy apramattasya yaśo ’bhivardhate |4,6|
adhicetasi mā pramadyata pratataṃ maunapadeṣu śikṣata | śokā na bhavanti tāyino hy upaśāntasya sadā smṛtātmanaḥ |4,7|
hīnāṃ dharmāṃ na seveta pramādena na saṃvaset | mithyā dṛṣṭiṃ na roceta na bhavel loka vardhanaḥ |4,8|
samyag dṛṣṭir adhīmātrā laukikī yasya vidyate | api jāti sahasrāṇi nāsau gacchati durgatim |4,9|
pramādam anuvartante bālā durmedhaso janāḥ | apramādaṃ tu medhāvī dhanaṃ śreṣṭhī iva rakṣati |4,10|
pramādam anuvartante bālā durmedhaso janāḥ | apramattaḥ sadā dhyāyī prāpnute hy āsravakṣayam |4,11|
pramādaṃ nānuyujyeta na kāmarati saṃstavam | apramattaḥ sadā dhyāyī prāpnute hy acalaṃ sukham |4,12|
nāyaṃ pramādakālaḥ syād aprāpte hy āsravakṣaye | māraḥ pramattam anveti siṃhaṃ vā mṛgamātṛkā |4,13|
sthānāni catvāri naraḥ pramatta āpadyate yaḥ paradārasevī | apuṇyalābhaṃ hy anikāmaśayyāṃ nindāṃ tṛtīyaṃ narakaṃ caturtham |4,14|
apuṇyalābhaṃ ca gatiṃ ca pāpikāṃ bhītasya bhītābhir athālpikāṃ ratim | nindāṃ ca paśyan nṛpateś ca daṇḍaṃ parasya dārāṇi vivarjayeta | apuṇyalābhaś ca gatiś ca pāpikā bhītasya bhītābhir athālpikā ratiḥ | rājā ca daṇḍaṃ gurukaṃ dadāti kāyasya bhedād narakeṣu paśyate |4,15|
pratiyatyeva tat kuryād yaj jānedd hitaṃ ātmanaḥ | na śākaṭikacintābhir mandaṃ dhīraḥ parākramet |4,16|
yathā śākaṭiko mārgaṃ samaṃ hitvā mahāpatham | viṣamaṃ mārgaṃ āgamya chinnākṣaḥ śocate bhṛśam |4,17|
evaṃ dharmād apakramya hy adharmam anuvartya ca | bālo mṛtyu vaśaṃ prāptaś chinnākṣa iva śocate |4,18|
yat kṛtyaṃ tad apaviddham akṛtyaṃ kriyate punaḥ | uddhatānāṃ pramattānāṃ teṣāṃ vardhanti āsravāḥ | āsravās teṣu vardhante ārāt te hy āsravakṣayāt |4,19|
yeṣāṃ tu susamārabdhā nityaṃ kāyagatā smṛtiḥ | akṛtyaṃ te na kurvanti kṛtye sātatyakāriṇaḥ | smṛtānāṃ samprajānānām astaṃ gacchanti āsravāḥ |4,20|
na tāvatā dharmadharo yāvatā bahu bhāṣate | yas tv ihālpam api śrutvā dharmaṃ kāyena vai spṛśet | sa vai dharmadharo bhavati yo dharme na pramādyate |4,21|
subahv apīha sahitaṃ bhāṣamāṇo na tat karo bhavati naraḥ pramattaḥ | gopaiva gāḥ saṃgaṇayan pareṣāṃ na bhāgavān śrāmaṇyārthasya bhavati |4,22|
alpam api cet sahitaṃ bhāṣamāṇo dharmasya bhavati hy anudharmacārī | rāgaṃ ca doṣaṃ ca tathaiva mohaṃ prahāyabhāgī śrāmaṇyārthasya bhavati |4,23|
apramādaṃ praśaṃsanti pramādo garhitaḥ sadā | apramādena maghavān devānāṃ śreṣṭhatāṃ gataḥ |4,24|
apramādaṃ praśaṃsanti sadā kṛtyeṣu paṇḍitāḥ | apramatto hy ubhāv arthāv atigṛhṇāti paṇḍitaḥ |4,25|
dṛṣṭadhārmika eko ’rthas tathānyaḥ sāmparāyikaḥ | arthābhisamayād dhīraḥ paṇḍito hi nirucyate |4,26|
apramādarato bhikṣuḥ pramāde bhayadarśakaḥ | durgād uddharate tmānaṃ paṅka sanna iva kuñjaraḥ |4,27|
apramādarato bhikṣuḥ pramāde bhayadarśakaḥ | dhunāti pāpakāṃ dharmāṃ pattrāṇīva hi mārutaḥ |4,28|
apramādarato bhikṣuḥ pramāde bhayadarśakaḥ | samyojanam aṇu sthūlaṃ dahann agnir iva gacchati |4,29|
apramādarato bhikṣuḥ pramāde bhayadarśakaḥ | spṛśati hy anupūrveṇa sarvasamyojanakṣayam |4,30|
apramādarato bhikṣuḥ pramāde bhayadarśakaḥ | pratividhyate padaṃ śāntaṃ saṃskāropaśamaṃ sukham |4,31|
apramādarato bhikṣuḥ pramāde bhayadarśakaḥ | abhavyaḥ parihāṇāya nirvāṇasyaiva so ’ntike |4,32|
uttiṣṭhata vyāyamata dṛḍhaṃ śikṣata śāntaye | asmṛtiś ca pramādaś caivānutthānam asamyamaḥ |4,33|
nidrā tandrīr anāyoga ete śikṣāntarāyikāḥ | tad aṅgaṃ paribudhyadhvaṃ smṛtir māntar adhīyata |4,34|
uttiṣṭhen na pramādyeta dharmaṃ sucaritaṃ caret | dharmacārī sukhaṃ śete hy asmiṃl loke paratra ca |4,35|
apramādaratā bhavata suśīlā bhavata bhikṣavaḥ | susamāhitasaṃkalpāḥ svacittam anurakṣata |4,36|
ārabhadhvaṃ niṣkramadhvaṃ yujyadhvaṃ buddhaśāsane | dhunidhvaṃ mṛtyunaḥ sainyaṃ naḍāgāram iva kuñjaraḥ |4,37|
yo hy asmin dharmavinaye tv apramatto bhaviṣyati | prahāya jāti saṃsāraṃ duhkhasyāntaṃ sa yāsyati |4,38|
|| apramādavargaḥ 4 || ||
----------
priyebhyo jāyate śokaḥ priyebhyo jāyate bhayam | priyebhyo vipramuktānāṃ nāsti śokaḥ kuto bhayam |5,1|
priyebhyo jāyate śokaḥ priyebhyo jāyate bhayam | priyāṇām anyathī bhāvād unmādam api gacchati |5,2|
śokā hi ye vai paridevitaṃ ca duhkhaṃ ca lokasya hi naikarūpam | priyaṃ pratītyeha tad asti sarvaṃ priye ’sati syān na kathaṃcid etat |5,3|
tasmādd hi te sukhitā vītaśokā yeṣāṃ priyaṃ nāsti kathaṃcid eva | tasmād aśokaṃ padam eṣamāṇaḥ priyaṃ na kurvīta hi jīvaloke |5,4|
mā priyaiḥ saṃgamo jātu mā ca syād apriyaiḥ sadā | priyāṇām adarśanaṃ duhkham apriyāṇāṃ ca dharśanam |5,5|
priyāṇāṃ ca vinā bhāvād apriyāṇāṃ ca saṃgamāt | tīvra utpadyate śoko jīryante yena mānavāḥ |5,6|
priyaṃ mṛtaṃ kālagataṃ jñātayaḥ sahitāḥ sthitāḥ | śocanti dīrgham adhvānaṃ duhkho hi priyasaṃgamaḥ |5,7|
tasmāt priyaṃ na kurvīta priyabhāvo hi pāpakaḥ | granthās teṣāṃ na vidyante yeṣāṃ nāsti priyāpriyam |5,8|
ayuge yujya cātmānaṃ yuge cāyujya sarvadā | arthaṃ hitvā priyagrāhī spṛhayaty arthayogine |5,9|
priyarūpasātagrathitā devakāyāḥ pṛthaksthitāḥ | āghādinaḥ paridyūnā mṛtyu rājavaśaṃ gatāḥ |5,10|
ye vai divā ca rātrau caiva apramattāḥ priyaṃ jahati nityam | te vai khananti tv aghamūlaṃ mṛtyur āmiṣaṃ durativartyam |5,11|
asādhu sādhu rūpeṇa priyarūpeṇa cāpriyam | duhkhaṃ sukhasya rūpeṇa pramattān abhimardati |5,12|
ātmānaṃ cet priyaṃ vidyān nainaṃ pāpena yojayet | na hy etat sulabhaṃ bhavati sukhaṃ duṣkṛtakāriṇā |5,13|
ātmānaṃ cet priyaṃ vidyān nainaṃ pāpena yojayet | etadd hi sulabhaṃ bhavati sukhaṃ sukṛtakāriṇā |5,14|
ātmānaṃ cet priyaṃ vidyād rakṣed enaṃ surakṣitam | yathā pratyantanagaraṃ gambhīraparikhaṃ dṛḍham | trayāṇām anyatamaṃ yāmaṃ pratijāgreta paṇḍitaḥ |5,15|
ātmānaṃ cet priyaṃ vidyād gopayet taṃ sugopitam | yathā pratyantanagaraṃ guptam antar bahisthiram |5,16|1
evaṃ gopayatātmānaṃ kṣaṇo vo mā hy upatyagāt | kṣaṇātītā hi śocante narakeṣu samarpitāḥ |5,17|
sarvā diśas tv anuparigamya cetasā naivādhyagāt priyataraṃ ātmanaḥ kvacit | evaṃ priyaḥ pṛthag ātmā pareṣāṃ tasmān na hiṃsyāt paraṃ ātmakāraṇam |5,18|
sarve daṇḍasya bibhyanti sarveṣāṃ jīvitaṃ priyam | ātmānam upamāṃ kṛtvā naiva hanyān na ghātayet |5,19|
cirapravāsinaṃ yadvad dūrataḥ svastināgatam | jñātayaḥ suhṛdo mitrāś cābhinandanti āgatam |5,20|
kṛtapuṇyaṃ tathā martyam asmāṃl lokāt paraṃ gatam | puṇyāny evābhinandanti priyaṃ jñātim ivāgatam |5,21|
tasmāt kuruta puṇyānāṃ nicayaṃ sāmparāyikam | puṇyāni paraloke hi pratiṣṭhā prāṇināṃ hi sā |5,22|
puṇyaṃ devāḥ praśaṃsanti samacaryāṃ ca yaś caret | iha cānindito bhavati pretyasvarge ca modate |5,23|
dharmasthaṃ śīlasampannaṃ hrīmantaṃ satyavādinam | ātmanaḥ kārakaṃ santaṃ taṃ janaḥ kurute priyam |5,24|
pareṣāṃ ca priyo bhavati hy ātmārthaṃ kriyate ’pi ca | dṛṣṭe ca dharme prāśaṃsyaḥ sāmparāye ca sad gatiḥ |5,25|
avavadetānuśāsīta cāsabhyāc ca nivārayet | asatāṃ na priyo bhavati satāṃ bhavati tu priyaḥ |5,26|
asantaś caiva santaś ca nānā yānti tv itaś cyutāḥ | asanto narakaṃ yānti santaḥ svargaparāyaṇāḥ |5,27|
|| priyavargaḥ 5 || ||
----------
śīlaṃ rakṣeta medhāvī prārthayan vai sukhatrayam | praśaṃsāvittalābhaṃ ca pretyasvarge ca modanam |6,1|
sthānāny etāni sampaśyan śīlaṃ rakṣeta paṇḍitaḥ | āryo darśanasampannaḥ sa loke labhate śivam |6,2|
sukhaṃ śīlasamādānaṃ kāyo na paridahyate | sukhaṃ ca rātrau svapati pratibhuddhaś ca nandati |6,3|
śīlaṃ yāvaj jarā sādhu śraddhā sādhu pratiṣṭhitā | prajñā narāṇāṃ ratnaṃ vai puṇyaṃ coraiḥ sudurharam |6,4|
kṛtvā puṇyāni saprajño dattvā dānāni śīlavān | iha cātha paratrāsau sukhaṃ samadhigacchati |6,5|
śīle pratiṣṭhito bhikṣur indriyaiś ca susaṃvṛtaḥ | bhojane cāpi mātrajño yukto jāgarikāsu ca |6,6|
viharann evaṃ ātāpī hy aho rātram atandritaḥ | abhavyaḥ parihāṇāya nirvāṇasyaiva so ’ntike |6,7|
śīle pratiṣṭhito bhikṣuś cittaṃ prajñāṃ ca bhāvayet | ātāpī nipako nityaṃ prāpnuyād duhkhasaṃkṣayam |6,8|
tasmāt satataśīlī syāt samādher anurakṣakaḥ | vipaśyanāyāṃ śikṣec ca samprajānapratismṛtaḥ |6,9|
sa tu vikṣīṇasamyogaḥ kṣīṇamāno niraupadhiḥ | kāyasya bhedat saprajñaḥ saṃkhyān nopaiti nirvṛtaḥ |6,10|
śīlaṃ samādhiḥ prajñā ca yasya hy ete subhāvitāḥ | so ’tyantaniṣṭho vimalas tv aśokaḥ kṣīṇasambhavaḥ |6,11|
saṅgāt pramukto hy asita ājñātāvī niraupadhiḥ | atikramya māraviṣayaṃ ādityo vā virocate |6,12|
uddhatasya pramattasya bhikṣuṇo bahir ātmanaḥ | śīlaṃ samādhiḥ prajñā ca pāripūriṃ na gacchati |6,13|
channam evābhivarṣati vivṛtaṃ nābhivarṣati | tasmādd hi channaṃ vivared evaṃ taṃ nābhivarṣati |6,14|
etadd hi dṛṣṭvā śikṣeta sadā śīleṣu paṇḍitaḥ | nirvāṇagamanaṃ mārgaṃ kṣipram eva viśodhayet |6,15|
na puṣpagandhaḥ prativātam eti na vāhnijāt tagarāc candanād vā | satāṃ tu gandhaḥ prativātam eti sarvā diśaḥ sat puruṣaḥ pravāti |6,16|
tagarāc candanāc cāpi vārṣikāyās tathotpalāt | etebhyo gandhajātebhyaḥ śīlagandhas tv anuttaraḥ |6,17|
alpamātro hy ayaṃ gandho yo ’yaṃ tagaracandanāt | yas tu śīlavatāṃ gandho vāti deveṣv apīha saḥ |6,18|
teṣāṃ viśuddhaśīlānām apramādavihāriṇām | samyag ājñā vimuktānāṃ māro mārgaṃ na vindati |6,19|
eṣa kṣemagamo mārga eṣa mārgo viśuddhaye | pratipannakāḥ prahāsyanti dhyāyino mārabandhanam |6,20|
|| śīlavargaḥ 6 || ||
----------
kāyapradoṣaṃ rakṣeta syāt kāyena susaṃvṛtaḥ | kāyaduścaritaṃ hitvā kāyena sukṛtaṃ caret |7,1|
vācaḥ pradoṣaṃ rakṣeta vacasā saṃvṛto bhavet | vāco duścaritaṃ hitvā vācā sucaritaṃ caret |7,2|
manaḥ pradoṣaṃ rakṣeta manasā saṃvṛto bhavet | mano duścaritaṃ hitvā manaḥ sucaritaṃ caret |7,3|
kāyaduścaritaṃ hitvā vaco duścaritāni ca | manoduścaritaṃ hitvā yac cānyad doṣasaṃhitam |7,4|
kāyena kuśalaṃ kuryād vacasā kuśalaṃ bahu | manasā kuśalaṃ kuryād apramāṇaṃ niraupadhim |7,5|
kāyena kuśalaṃ kṛtvā vacasā cetasāpi ca | iha cātha paratrāsau sukhaṃ samadhigacchati |7,6|
ahiṃsakā vai munayo nityaṃ kāyena saṃvṛtāḥ | te yānti hy acyutaṃ sthānaṃ yatra gatvā na śocati |7,7|
ahiṃsakā vai munayo nityaṃ vācā susaṃvṛtāḥ | te yānti hy acyutaṃ sthānaṃ yatra gatvā na śocati |7,8|
ahiṃsakā vai munayo manasā nitya saṃvṛtāḥ | te yānti hy acyutaṃ sthānaṃ yatra gatvā na śocati |7,9|
kāyena saṃvṛtā dhīrā dhīrā vācā susaṃvṛtāḥ | manasā saṃvṛtā dhīrā dhīrāḥ sarvatra saṃvṛtāḥ | te yānti hy acyutaṃ sthānaṃ yatra gatvā na śocati |7,10|
kāyena saṃvaraḥ sādhu sādhu vācā ca saṃvaraḥ | manasā saṃvaraḥ sādhu sādhu sarvatra saṃvaraḥ | sarvatra saṃvṛto bhikṣuḥ sarva duhkhāt pramucyate |7,11|
vācānurakṣī manasā susaṃvṛtaḥ kāyena caivākuśalaṃ na kuryāt | etāṃ śubhāṃ karma pathāṃ viśodhayann ārādhayen mārgam ṛṣi praveditam |7,12|
|| sucaritavargaḥ 7 || ||
----------
abhūtavādī narakān upaiti yaś cānyad apy ācaratīha karma | ubhau hi tau pretyasamau niruktau nihīnadharmau manujau paratra |8,1|
puruṣasya hi jātasya kuṭhārī jāyate mukhe | yayā chinatti hātmānaṃ vācā durbhāṣitaṃ vadan |8,2|
yo nindiyāṃ praśaṃsati tān api nindati ye praśaṃsiyāḥ | sa cinoti mukhena taṃ kaliṃ kalinā tena sukhaṃ na vindati |8,3|
alpa mātro hy ayaṃ kalir ya ihhākṣeṇa dhanaṃ parājayet | ayam atra mahattaraḥ kalir yaḥ sugateṣu manaḥ pradūṣayet |8,4|
śataṃ sahasrāṇi nirarbudāni ṣaṭ triṃśatiṃ pañca tathārbudāni | yān āryagarhī narakān upaiti vācaṃ manaś ca praṇidhāya pāpakam |8,5|
asataṃ hi vadanti pāpacittā narakaṃ vardhayate vadhāya nityam | anavadyabalas titīkṣate tāṃ manaso hy āvilatāṃ vivarjayitvā |8,6|1
yaḥ śāsanaṃ hy arhatāṃ āryāṇāṃ dharmajīvinām | pratikrośati durmedhā dṛṣṭiṃ nihśritya pāpikām |8,7|
kalyāṇikāṃ vimuñceta naiva muñceta pāpikām | muktā kalyāṇikī śreyo muktā tapati pāpikā |8,8|
na ca mukte pramuñcet tāṃ muñcamāno hi bādhyate | naivaṃ āryāḥ pramuñcanti muktā bālair hi pāpikā |8,9|
mukhena samyato bhikṣur mandabhāṣī hy anuddhataḥ | arthaṃ dharmaṃ ca deśayati madhuraṃ tasya bhāṣitam |8,10|
subhāṣitaṃ hy uttamaṃ āhur āryā dharmaṃ vaden nādharmaṃ tad dvitīyam | priyaṃ vaden nāpriyaṃ tat tṛtīyaṃ satyaṃ vaden nāsatyaṃ tac caturtham |8,11|
tām eva vācaṃ bhāṣeta yayātmānaṃ na tāpayet | parāṃś ca na vihiṃseta sā hi vāk sādhu bhāṣitā |8,12|
priyodyam eva bhāṣeta yā hi vācābhinanditā | nādadāti yayā pāpaṃ bhāṣamāṇaḥ sadā priyam |8,13|
satyā syād amṛtā vācā satyavācā hy anuttarā | satyam arthe ca dharme ca vācaṃ āhuḥ pratiṣṭhitām |8,14|
yāṃ buddho bhāṣate vācaṃ kṣemāṃ nirvāṇaprāptaye | duhkhasyāntakriyā yuktāṃ sā hi vāk sādhu bhāṣitā |8,15|
|| vācavargaḥ 8 || ||
----------
ekadharmam atītasya mṛṣā vādasya jantunaḥ | vitīrṇaparalokasya nākāryaṃ pāpam asti yat |9,1|
śreyo hy ayoguḍā bhuktās taptā hy agni śikhopamāḥ | na tu bhuñjīita duhśīlo rāṣṭrapiṇḍam asamyataḥ |9,2|
sa ced bibheṣi duhkhasya sa cet te duhkham apriyam | mā kārṣīḥ pāpakaṃ karma tv āvir vā yadi vā rahaḥ |9,3|
sa cet pāpāni karmāṇi kariṣyasi karoṣi vā | na te duhkhāt pramokṣo ’sti hy utplutyāpi palāyataḥ |9,4|
naivāntarīkṣe na samudramadhye na parvatānāṃ vivaraṃ praviśya | na vidyate ’sau pṛthivī pradeśo yatra sthitaṃ na prasaheta karma |9,5| kṛṣṇaśuklāni karmāṇi na praṇaśyanti dehinaḥ | kālaṃ prā - • iṣyante kṛtāny upanāni ca |9,5A|
yat pareṣāṃ vigarheta karma dṛṣṭveha pāpakam | ātmanā tan na kurvīta karma baddho hi pāpakaḥ |9,6|
ye kūṭamāna yogena viṣameṇa ca karmaṇā | manuṣyān upahiṃsanti parato upakrameṇa vā | te vai prapātaṃ prapatanti karma baddhā hi te janāḥ |9,7|
yat karoti naraḥ karma kalyāṇam atha pāpakam | tasya tasyaiva dāyādo na hi karma praṇaśyati |9,8|
vilumpate hi puruṣo yāvad asyopakalpate | tato ’nye taṃ vilumpanti sa viloptā vilupyate |9,9|
kurvan hi manyate bālo naitaṃ māṃ āgamiṣyati | sāmparāye tu jānāti yā gatiḥ pāpakarmaṇām |9,10|
kurvan hi manyate bālo naitaṃ māṃ āgamiṣyati | paścāt tu kaṭukaṃ bhavati vipākaṃ pratiṣevataḥ |9,11|
sa cet pāpāni karmāṇi kurvan bālo na budhyate | karmabhiḥ svais tu durmedhā hy agnidagdhaiva tapyate |9,12|
caranti bālā duṣprajñā hy amitrair iva cātmabhiḥ | kurvantaḥ pāpakaṃ karma yad bhavati kaṭukaṃ phalam |9,13|
na tat karma kṛtaṃ sādhu yat kṛtvā hy anutapyate | rudann aśru mukho yasya vipākaṃ pratiṣevate |9,14|
tat tu karma kṛtaṃ sādhu yat kṛtvā nānutapyate | yasya pratītaḥ sumanā vipākaṃ pratiṣevate |9,15|
hasantaḥ pāpakaṃ karma kurvanty ātmasukhaiṣiṇaḥ | rudantas tasya vīpākaṃ prativindanti duhkhitāḥ |9,16|1
na hi pāpakṛtaṃ karma sadyaḥ kṣīram iva mūrchati | dahan tad bālam anveti bhasmācchanna ivānalaḥ |9,17|
na hi pāpakṛtaṃ karma sadyaḥ śastram iva kṛntati | sāmparāye tu jānāti yā gatiḥ pāpa karmaṇām | paścāt tu kaṭukaṃ bhavati vipākaṃ pratiṣevataḥ |9,18|
ayaso hi malaḥ samutthitaḥ sa tad utthāya tam eva khādati | evaṃ hy aniśāmyacāriṇaṃ svāni karmāṇi nayanti durgatim |9,19|
|| karmavargaḥ 9 || ||
----------
śraddhātha hrī śīlam athāpi dānaṃ dharmā ime sat puruṣapraśastāḥ | etaṃ hi mārgaṃ divyaṃ vadanti etenāsau gacchati devalokam |10,1|
na vai kadaryā devalokaṃ vrajanti bālā hi te na praśaṃsanti dānam | śrādhas tu dānaṃ hy anumodamāno ’py evaṃ hy asau bhavati sukhī paratra |10,2|
śraddhā hi vittaṃ puruṣasya śreṣṭhaṃ dharmaḥ sucīrṇaḥ sukhaṃ ādadhāti | satyaṃ hi vai svādutamaṃ rasānāṃ prajñājīvī jīvināṃ śreṣṭha uktaḥ |10,3|
śraddhā dhano hy arhatāṃ dharmaṃ nirvāṇaprāptaye | śuśrūṣur labhate prajñāṃ tatra tatra vicakṣaṇaḥ |10,4|1
śraddhayā tarati hy ogham apramādena cārṇavam | vīryeṇa tyajate duhkhaṃ prajñayā pariśudhyate |10,5|
śraddhā dvitīyā puruṣasya bhavati prajñā cainaṃ praśāsati | nirvāṇābhirato bhikṣuś chinatti bhavabandhanam |10,6|
yasya śraddhā ca śīlaṃ caivāhiṃsā samyamo damaḥ | sa vāntadoṣo medhāvī sādhu rūpo nirucyate |10,7|
śrāddhaḥ śīlena sampannas tyāgavān vītamatsaraḥ | vrajate yatra yatraiva tatra tatraiva pūjyate |10,8|
yo jīvaloke labhate śraddhāṃ prajñāṃ ca paṇḍitaḥ | tadd hi tasya dhanaṃ śreṣṭhaṃ hīnam asyetarad dhanam |10,9|
āryāṇāṃ darśanaḥ kāmaḥ sad dharmaśravaṇe rataḥ | vinītamātsaryamalaḥ sa vai śrāddho nirucyate |10,10|
śrāddho gṛhṇāti pātheyaṃ puṇyaṃ coraiḥ sudurharam | coraṃ harantaṃ vārayati harantaḥ śramaṇāḥ priyāḥ | śramaṇān āgatān dṛṣṭvā abhinandanti paṇḍitāḥ |10,11|
dadanty eke yathā śraddhā yathā vibhavato janāḥ | tatra yo durmanā bhavati pareṣāṃ pānabhojane | nāsau divā ca rātrau ca samādhim adhigacchati |10,12|
yasya tv ete samucchinnās tālamastakavaddhatāḥ | sa vai divā ca rātrau ca samādhim adhigacchati |10,13|
vīta śraddhaṃ na seveta hradaṃ yadvadd hi nirjalam | sa cet khanel labhet tatra vāri kardamagandhikam |10,14|
śrāddhaṃ prājñaṃ tu seveta hradaṃ yadvaj jalārthikaḥ | acchodakaṃ viprasannaṃ śītatoyam anāvilam |10,15|
nānuraktā iti rajyeta hy atra vai dīryate janaḥ | aprasannāṃ varjayitvā prasannān upasevate |10,16|
|| śraddhāvargaḥ 10 || ||
uddānam ||
anitya kāmatṛṣṇā ca apramādas tathā priyaḥ | śīlaṃ sucaritaṃ vācakarma śraddhā ca te daśaḥ || ||
----------
chindhi srotaḥ parākramya kāmān praṇuda sarvaśaḥ | nāprahāya muniḥ kāmān ekatvam adhigacchati |11,1|
kurvāṇo hi sadā prājño dṛḍham eva parākramet | śithilā khalu pravrajyā hy ādadāti puno rajaḥ |11,2|
yat kiṃcit śithilaṃ karma saṃkliṣṭaṃ vāpi yat tapaḥ | apariśuddhaṃ brahmacaryaṃ na tad bhavati mahāphalam |11,3|
śaro yathā durgṛhīto hastam evāpakṛntati | śrāmaṇyaṃ duṣparāmṛṣṭaṃ narakān upakarṣati |11,4|
śaro yathā sugṛhīto na hastam apakṛntati | śrāmaṇyaṃ suparāmṛṣṭaṃ nirvāṇasyaiva so ’ntike |11,5|
duṣkaraṃ dustitīkṣaṃ ca śrāmaṇyaṃ mandabuddhinā | bahavas tatra sambādhā yatra mando viṣīdati |11,6|
śrāmaṇye carate yas tu sva cittam anivārayet | punaḥ punar viṣīdet sa saṃkalpānāṃ vaśaṃ gataḥ |11,7|
duṣpravrajyaṃ durabhiramaṃ duradhyāvasitā gṛhāḥ | duhkhāsamānasaṃvāsā duhkhāś copacitā bhavāḥ |11,8|
kāṣāyakaṇṭhā bahavaḥ pāpadharmā hy asamyatāḥ | pāpā hi karmabhiḥ pāpair ito gacchanti durgatim |11,9|
yo ’sāv atyantaduhśīlaḥ sālavān mālutā yathā | karoty asau tathātmānaṃ yathainaṃ dviṣad icchati |11,10|
sthaviro na tāvatā bhavati yāvatā palitaṃ śiraḥ | paripakvaṃ vayas tasya mohajīrṇaḥ sa ucyate |11,11|
yas tu puṇyaṃ ca pāpaṃ ca prahāya brahmacaryavān | viśreṇayitvā carati sa vai sthavira ucyate |11,12|
na muṇḍabhāvāt śramaṇo hy avṛtas tv anṛtaṃ vadan | icchā lobhasamāpannaḥ śramaṇaḥ kiṃ bhaviṣyati |11,13|
na muṇḍabhāvāt śramaṇo hy avṛtas tv anṛtaṃ vadan | śamitaṃ yena pāpaṃ syād aṇu sthūlaṃ hi sarvaśaḥ | śamitatvāt tu pāpānāṃ śramaṇo hi nirucyate |11,14|
brāhmaṇo vāhitaiḥ pāpaiḥ śramaṇaḥ śamitāśubhaḥ | pravrājayitvā tu malān uktaḥ pravrajitas tv iha |11,15|
|| śramaṇavargaḥ 11 || ||
----------
āryasatyāni catvāri prajñayā paśyate yadā | eṣa mārgaṃ prajānāti bhavatṛṣṇā pradālanam |12,1|
uddhataṃ hi rajo vātair yathā vṛṣṭena śāmyati | evaṃ śāmyanti saṃkalpāḥ prajñayā paśyate yadā |12,2|
śreṣṭhā hi prajñā loke ’smin yeyaṃ nirvedagāminī | yayā samyak prajānāti jāti maraṇasaṃkṣayam |12,3|
mārgeṣv aṣṭāṅgikaḥ śreṣṭhaś catvāry āryāṇi satyataḥ | śreṣṭho virāgo dharmāṇāṃ cakṣuṣmān dvipadeṣu ca |12,4|
anityān sarvasaṃskārān prajñayā paśyate yadā | atha nirvidyate duhkhād eṣa mārgo viśuddhaye |12,5|
duhkhaṃ hi sarvasaṃskārān prajñayā paśyate yadā | atha nirvidyate duhkhād eṣa mārgo viśuddhaye |12,6|
śunyataḥ sarvasaṃskārān prajñayā paśyate yadā | atha nirvidyate duhkhād eṣa mārgo viśuddhaye |12,7|
sarvadharmā anātmānaḥ prajñayā paśyate yadā | atha nirvidyate duhkhād eṣa mārgo viśuddhaye |12,8|
ākhyāto vo mayā mārgas tv ajñāyai śalyakṛntanaḥ | yuṣmābhir eva karaṇīyaṃ ākhyātāras tathā gatāḥ |12,9|
deśito vo mayā mārgas tṛṣṇā śalyanikṛntanaḥ | yuṣmābhir eva karaṇīyaṃ deṣṭāro hi tathā gatāḥ |12,10|
eṣo hi mārgo nāsty anyo darśanasya viśuddhaye | pratipannakāḥ prahāsyanti dhyāyino mārabandhanam |12,11|
eṣo ’ñjaso hy eṣa ca vai parākrame tv ekāyano haṃsapatho yathā hrade | yam adhyagāt śākyamuniḥ samāhitas tam eva cākhyāti gaṇeṣv abhīkṣṇaśaḥ |12,12|
ekāyanaṃ jātijarāntadarśī mārgaṃ vadaty eṣa hitānukampī | etena mārgeṇa hi tīrṇavantas tariṣyate ye prataranti caugham |12,13|
atyantaniṣṭhāya damāya śuddhaye saṃsārajātīmaraṇakṣayāya | anekadhātu pratiṣaṃvidhāya mārgo hy ayaṃ lokavidā prakāśitaḥ |12,14|
gaṅgā gataṃ yadvad apetadoṣaṃ saṃsyandate vāri tu sāgareṇa | tathaiva mārgaḥ sugatapradeśitaḥ saṃsyandateyaṃ hy amṛtasya prāptaye |12,15|
yo dharmacakraṃ hy ananuśrutaṃ purā prāvartayat sarvabhūtānukampī | taṃ tādṛśaṃ devanarāgrasattvaṃ nityaṃ namasyeta bhavasya pāragam |12,16|
sadā vitarkān kuśalān vitarkayet sadā punaś cākuśalān vivarjayet | tato vitarkāṃś ca vicāritāni ca prahāsyate vṛṣṭir ivoddhataṃ rajaḥ |12,17|
sa vai vitarkopaśamena cetasā spṛśeta sambodhi sukhaṃ hy anuttaram | śubhaṃ samādhiṃ manasā nibandhayed vivekajaṃ bhāvayitvāpramāṇam | pradālayitvā tribhir ālayāṃs trīn jahāti bandhān nipakaḥ pratismṛtaḥ |12,18|
prajñāyudho dhyānabalopapetaḥ samāhito dhyānarataḥ smṛtātmā | lokasya buddhvā hy udayavyayaṃ ca vimucyate vedakaḥ sarvato ’sau |12,19|
sukhaṃ sukhārthī labhate samācaran kīrtiṃ samāpnoti yaśaś ca sarvataḥ | ya āryam aṣṭāṅgikaṃ āñjasaṃ śivaṃ bhāvayati mārgaṃ hy amṛtasya prāptaye |12,20|
|| mārgavargaḥ 12 || ||
----------
phalaṃ vai kadaliṃ hanti phalaṃ veṇuṃ phalaṃ naḍam | satkāraḥ kāpuruṣaṃ hanti svagarbho ’śvatarīṃ yathā |13,1|
yāvad eva hy anarthāya jñāto bhavati bāliśaḥ | hanti bālasya śuklāṃśaṃ mūrdhānaṃ cāsya pātayet |13,2|
asanto lābham icchanti satkāraṃ caiva bhikṣuṣu | āvāseṣu ca mātsaryaṃ pūjāṃ parakuleṣu ca |13,3|
mām eva nityaṃ jānīyur gṛhī pravrajitas tathā | mama prativaśāś ca syuḥ kṛtyākṛtyeṣu keṣucit |13,4|
iti bālasya saṃkalpā icchā mānābhivardhakāḥ | anyā hi lābhopaniṣad anyā nirvāṇagāminī |13,5|
etaj jñātvā yathā bhūtaṃ buddhānāṃ śrāvakaḥ sadā | satkāraṃ nābhinandeta vivekam anubṛṃhayet |13,6|
na vyāyameta sarvatra nānyeṣāṃ puruṣo bhavet | nānyāṃ nihśritya jīveta dharmeṇa na vaṇik caret |13,7|
svalābhaṃ nāvamanyeta nānyeṣāṃ spṛhako bhavet | anyeṣāṃ spṛhako bhikṣuḥ samādhiṃ nādhigacchati |13,8|
sukhaṃ jīvitum icchet cet śrāmaṇyārtheṣv avekṣavān | ahir mūṣakadurgaṃ vā seveta śayanāsanam |13,9|
sukhaṃ jīvitum icchet cet śrāmaṇyārtheṣv avekṣavān | itaretareṇa saṃtuṣyed ekadharmaṃ ca bhāvayet |13,10|
sukhaṃ jīvitum icchet cet śrāmaṇyārtheṣv avekṣavān | sāṃghikaṃ nāvamanyeta cīvaraṃ pānabhojanam |13,11|
alpajñāto ’pi ced bhavati śīleṣu susamāhitaḥ | vidvāṃsas taṃ praśaṃsanti śuddhājīvam atandritam |13,12|1
traividyaḥ syāt sa ced bhikṣur mṛtyu hantā nirāsravaḥ | alpajñātam iti jñātvā hy avajānanty ajānakāḥ |13,13|
sa ced bhavati traividyo mṛtyu hāyī nirāsravaḥ | jñātvālpajñāta iti tam avajānanty ajānakāḥ |13,13|
sa cet tv ihānnapānasya lābhī bhavati pudgalāḥ | pāpadharmāpi ced bhavati sa teṣāṃ bhavati pūjitaḥ |13,14|
bahūn amitrān labhate saṃghāṭī prāvṛtaḥ sadā | lābhī yo hy annapānasya vastraśayyāsanasya ca |13,15|
etad ādī navaṃ jñātvā satkāreṣu mahābhayam |2 alpajñāto hy anutsukaḥ smṛto bhikṣuḥ parivrajet |13,16|
nāyam anaśanena jīvate nāhāro hṛdayasya śāntaye | āhāraḥ sthitaye tu vidyate taj jñātvā hi careta eṣaṇām |13,17|
paṅkas tv iti yo hi vindate nityaṃ vandanamānanā kule | sūkṣmaḥ śalyo duruddharaḥ satkāraḥ kāpuruṣeṇa dustyajaḥ |13,18|
|| satkāravargaḥ 13 || ||
----------
akruddhasya hi yaḥ krudhyet karma pāpam akurvataḥ | duhkhaṃ tam eva spṛśati loke ’smiṃś ca paratra ca |14,1|
pūrvaṃ kṣiṇoti hātmānaṃ paścād bāhyaṃ vihiṃsati | sa hatas tv itaraṃ hanti vītaṃseneva pakṣiṇaḥ |14,2|
hantāraṃ labhate hantā vairī vairāṇi paśyati | akroṣṭāraṃ tathākroṣṭā roṣitāraṃ ca roṣakaḥ |14,3|
anyatrāśravaṇād asya saddharmasyāvijānakāḥ | āyuṣy evaṃ paritte hi vairaṃ kurvanti kenacit |14,4|
pṛthakchabdāḥ samutpannās taṃ ca śreṣṭham iti manyathā | saṃghe hi bhidyamāne ’smin śreṣṭham ity abhimanyathā |14,5|
asthicchidāṃ prāṇahṛtāṃ gavāśvadhanahāriṇām | rāṣṭraṃ vilumpatāṃ caiva punar bhavati saṃgatam | yuṣmākaṃ nu kathaṃ na syād imaṃ dharmaṃ vijānatām |14,6|
asthi chinnāḥ prāṇaharā gavāśvadhanahārakāḥ | rāṣṭrāṇāṃ ca viloptāras teṣāṃ bhavati saṃgatam | yuṣmākaṃ nu kathaṃ na syād imaṃ dharmaṃ vijānatām |14,6|
paṇḍitābhā parāmṛṣṭā vāg yā gocarabhāṣiṇī | vyāyacchanti mukhaṃ vāmā yayā nītā na te budhāḥ |14,7|
pare hi na vijānanti vayam atrodyamāmahe | atra ye tu vijānanti teṣāṃ śāmyanti medhakāḥ |14,8|
ākrośan mām avocan mām ayojan mām ajāpayet | atra ye hy upanahyanti vairaṃ teṣāṃ na śāmyati |14,9|
ākrośan mām avocan mām ajayan mām ajāpayet | atra ye nopanahyanti vairaṃ teṣāṃ praśāmyati |14,10|
na hi vaireṇa vairāṇi śāmyantīha kadācana | kṣāntyā vairāṇi śāmyanti eṣa dharmaḥ sanātanaḥ |14,11|
vairaṃ na vaireṇa hi jātu śāmyet śāmyed avaireṇa tu vairabhāvaḥ | vairaprasaṅgo hy ahitāya dṛṣṭas tasmādd hi vairaṃ na karoti vidvān |14,12|
sa cel labhed vai nipakaṃ sahāyaṃ loke caran sādhu hi nityam eva | abhibhūya sarvāṇi parisravāṇi careta tenāptamanā smṛtātmā |14,13|
no cel labhed vai nipakaṃ sahāyaṃ loke caran sādhu hi nityam eva | rājeva rāṣṭraṃ vipluaṃ prahāyaikaś caren na ca pāpāni kuryāt |14,14|
caraṃś ca nādhigaccheta sahāyaṃ tulyaṃ ātmanaḥ | ekacaryāṃ dṛḍhaṃ kuryān nāsti bāle sahāyatā |14,15|
ekasya caritaṃ śreyo na tu bālaḥ sahāyakaḥ | ekaś caren na ca pāpāni kuryād alpotsuko ’raṇyagata iva nāgaḥ |14,16|
ekasya caritaṃ śreyo na tu bāla sahāyatā | alpotsukaś cared eko mātaṅgāraṇye nāgavat |14,16|
|| drohavargaḥ 14 || ||
----------
ānāpānasmṛtir yasya paripūrṇā subhāvitā | anupūrvaṃ parijitā yathā buddhena deśitā | sa imaṃ bhāsate lokam abhramukta iva candramāḥ |15,1|
sthitena kāyena tathaiva cetasā sthito niṣaṇṇo ’py athavā śayānaḥ | nityaṃ smṛto bhikṣur adhiṣṭhamāno labheta pūrvāparato viśeṣam | labdhvā ca pūrvāparato viśeṣam adarśanaṃ mṛtyu rājasya gacchet |15,2|
smṛtiḥ kāyagatā nityaṃ saṃvaraś cendriyaiḥ sadā | samāhitaḥ sa jānīyāt tena nirvāṇaṃ ātmanaḥ |15,3|
yasya syāt sarvataḥ smṛtiḥ satataṃ kāyagatā hy upasthitā | no ca syān no ca me syān na bhaviṣyati na ca me bhaviṣyati | anupūrvavihāravān asau kālenottarate viṣaktikām |15,4|
yo jāgaret smṛtimān samprajānaḥ samāhito mudito viprasannaḥ | kālena dharmān mīmāṃsamānaḥ so ’tikramej jāti jarāṃ saśokām |15,5|
tasmāt sadā jāgarikāṃ bhajeta yo vīryavān smṛtimān apramattaḥ | samyojanaṃ jāti jarāṃ ca hitvehaiva duhkhasya karoti so ’ntam |15,6|
jāgarantaḥ śṛṇudhvaṃ me suptāś ca pratibudhyata | supteṣu jāgaraṃ śreyā na hi jāgarato bhayam |15,7|
jāgaryam anuyuktānām aho rātrānuśikṣiṇām | amṛtaṃ cādhimuktānām astaṃ gacchanti āsravāḥ |15,8|
lābhas teṣāṃ manuṣyāṇāṃ ye buddhaṃ śaraṇaṃ gatāḥ | yeṣāṃ divā ca rātrau ca nityaṃ buddhagatā smṛtiḥ |15,9|
lābhas teṣāṃ manuṣyāṇāṃ ye dharmaṃ śaraṇaṃ gatāḥ | yeṣāṃ divā ca rātrau ca nityaṃ dharmagatā smṛtiḥ |15,10|
lābhas teṣāṃ manuṣyāṇāṃ ye saṃghaṃ śaraṇaṃ gatāḥ | yeṣāṃ divā ca rātrau ca nityaṃ saṃghagatā smṛtiḥ |15,11|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ buddhagatā smṛtiḥ |15,12|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ dharmagatā smṛtiḥ |15,13|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ saṃghagatā smṛtiḥ |15,14|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ kāyagatā smṛtiḥ |15,15|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ samādhayaḥ smṛtāḥ |15,15A|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ śīlagatā smṛtiḥ |15,16|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ tyāgagatā smṛtiḥ |16,16A|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ devagatā smṛtiḥ |16,16B|
suprabuddhaṃ prabudhyante ime gautama śrāvakāḥ | yeṣāṃ divā ca rātrau caivāhiṃsāyāṃ rataṃ manaḥ |15,17|
suprabuddhaṃ prabudhyante ime gautama śrāvakāḥ | yeṣāṃ divā ca rātrau caivāvyāpāde rataṃ manaḥ |15,18|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca naiṣkramyābhirataṃ manaḥ |15,19|[(cn :: naiṣkarmye ?]
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nityaṃ dhyānarataṃ manaḥ |15,20|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca vivekābhirataṃ manaḥ |15,21|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca śunyatāyāṃ rataṃ manaḥ |15,22|1
suprabuddhaṃ prabudhyante ime gautama śrāvakāḥ | yeṣāṃ divā ca rātrau caivānimitte rataṃ manaḥ |15,23|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca ākiṃcanye rataṃ manaḥ |15,24|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca bhāvanāyāṃ rataṃ manaḥ |15,25|
suprabuddhaṃ prabudhyante ime gautama śrāvakāḥ | yeṣāṃ divā ca rātrau ca nirvāṇābhirataṃ manaḥ |15,26|
|| smṛtivargaḥ 15 || ||
----------
pūrvaṃ hi kṛtyaṃ pratijāgareta mā me kṛtyaṃ kṛtyakāle vihanyāt | taṃ nityakāle pratiyatyakāriṇaṃ naiva kṛtyaṃ kṛtyakāle vihanti |16,1|
vyāyametaiva puruṣo yāvad arthasya niṣpadaḥ | paśyed asau tathātmārthaṃ yathaivecchet tathā bhavet |16,2|
uttiṣṭhata vyāyamata kurudhvaṃ dvīpaṃ ātmanaḥ | karmāro rajatasyaiva haradhvaṃ malaṃ ātmanaḥ | nirdhāntamalā hy anaṅgaṇā na punar jāti jarām upeṣyatha |16,3|
alajjitavye lajjante lajjitavye tv alajjinaḥ | abhaye bhayadarśīno bhaye cābhayadarśinaḥ | mithyā dṛṣṭi samādānāt sattvā gacchanti durgatim |16,4|
yas tu pūrvaṃ pramādyeha paścād vai na pramādyate | sa imaṃ bhāsate lokam abhramukta iva candramāḥ |16,5|
yas tu pūrvaṃ pramādyeha paścād vai na pramādyate | sa imāṃ viṣaktikāṃ loke smṛtaḥ samativartate |16,6|
daharo ’pi cet pravrajate yujyate buddhaśāsane | sa imaṃ bhāsate lokam abhramukta iva candramāḥ |16,7|
daharo ’pi cet pravrajate yujyate buddhaśāsane | sa imāṃ viṣaktikāṃ loke smṛtaḥ samativartate |16,8|
yasya pāpakṛtaṃ karma kuśalena pithīyate | sa imaṃ bhāsate lokam abhramukta iva candramāḥ |16,9|
yasya pāpakṛtaṃ karma kuśalena pithīyate | sa imāṃ viṣaktikāṃ loke smṛtaḥ samativartate |16,10|
yo jīvite na tapate maraṇānte ca sarvaśaḥ | sa vai dṛṣṭapado dhīro maraṇānte na śocati |16,11|
yo jīvite na tapate maraṇānte ca sarvaśaḥ | sa vai dṛṣṭapado dhīraḥ śokamadhye na śocati |16,12|
yo jīvite na tapate maraṇānte ca sarvaśaḥ | sa vai dṛṣṭapado dhīro jñāti madhye virocate |16,13|
kṛṣṇān dharmān viprahāya śuklān bhāvayata bhikṣavaḥ | okād anokaṃ āgamyavivekam anubṛṃhayet | tatra cābhirametāryo hitvā kāmān akiṃcanaḥ |16,14|
śuddhasya hi sadā phalguḥ śuddhasya poṣathaḥ sadā | śuddhasya śuci karmaṇaḥ sadā sampadyate vratam |16,15|
kṣetrāṇi tṛṇadoṣāṇi rāgadoṣā tv iyaṃ prajā | tasmād vigatarāgebhyo dattaṃ bhavati mahāphalam |16,16|
kṣetrāṇi tṛṇadoṣāṇi dveṣadoṣā tv iyaṃ prajā | tasmād vigatadveṣebhyo dattaṃ bhavati mahāphalam |16,17|
kṣetrāṇi tṛṇadoṣāṇi mohadoṣā tv iyaṃ prajā | tasmād vigatamohebhyo dattaṃ bhavati mahāphalam |16,18|
kṣetrāṇi tṛṇadoṣāṇi mānadoṣā tv iyaṃ prajā | tasmād vigatamānebhyo dattaṃ bhavati mahāphalam |16,19|
kṣetrāṇi tṛṇadoṣāṇi lobhadoṣā tv iyaṃ prajā | tasmād vigatalobhebhyo dattaṃ bhavati mahāphalam |16,20|
kṣetrāṇi tṛṇadoṣāṇi tṛṣṇādoṣā tv iyaṃ prajā | tasmād vigatatṛṣṇebhyo dattaṃ bhavati mahāphalam |16,21|
ṣaṣṭha adhipatī rājā rajyamāne rajasvalaḥ | arakte virajā bhavati rakte bālo nirucyate |16,22|
nagaraṃ hy asthi prākāraṃ māṃsaśoṇitalepanam | yatra rāgaś ca dveṣaś ca māno ṃrakṣaś ca bādhyate |16,23|
hetu prabhavaṃ sadā hi duhkhaṃ tad apaśyan sa hi tena tatra baddhaḥ | tasya tu samayāj jahāti saṅgaṃ na hi bāhyā prajahanti taṃ mahaugham |16,24|
|| prakīrṇakavargaḥ 16 || ||
----------
smṛtimantaḥ prayujyante na nikete ramanti te | haṃsavat palvalaṃ hitvā hy okam oghaṃ jahante te |17,1|1
haṃsādityapathe yānti ākāśe jīvitendriyāḥ | niryānti dhīrā lokān mārasainyaṃ pramathya te |17,2|
acaritvā brahmacaryam alabdhvā yauvane dhanam | jīrṇakrauñcaiva dhyāyantālpamatsya iva palvale |17,3|
acaritvā brahmacaryam alabdhvā yauvane dhanam | śenti cāpāti kīrṇā vā paurāṇāny anucintitāḥ |17,4|
nālpaṃ manyeta pāpasya naitaṃ māṃ āgamiṣyati | udabindu nipātena mahākumbho ’pi pūryate | pūryanti bālāḥ pāpair hi stokastokaṃ kṛtair api |17,5|
nālpaṃ manyeta puṇyasya naitaṃ māṃ āgamiṣyati | udabindu nipātena mahākumbho ’pi pūryate | pūryanti dhīrāḥ puṇyair hi stokastokaṃ kṛtair api |17,6|
ye taranty ārṇavaṃ nityaṃ kolaṃ baddhvā janāḥ śubham | na te taranti saritāṃ tīrṇā medhāvino janāḥ |17,7|
uttīrṇo bhagavān buddhaḥ sthale tiṣṭhati brāhmaṇaḥ | bhikṣavaḥ snānti caivātra kolaṃ badhnanti cāpare |17,8|
kiṃ kuryād udapānena yatrāpaḥ sarvato bhavet | tṛṣṇāyā mūlam uddhṛtya kasya paryeṣaṇāṃ caret |17,9|
udakena nijanti nejakā iṣu kārā namayanti tejasā | dāruṃ namayanti takṣakā hy ātmānaṃ damayanti paṇḍitāḥ |17,10|
yathā hradaḥ sugambhīro viprasanno hy anāvilaḥ | evaṃ śrutvā hi saddharmaṃ viprasīdanti paṇḍitāḥ |17,11|
pṛthivī sadṛśo na lipyate tāyī kīlavad aprakampayaḥ | hrada iva hi vinītakardamo niṣkaluṣā hi bhavanti paṇḍitāḥ |17,12|
|| udakavargaḥ 17 || ||
----------
ka imāṃ pṛthivīṃ vijeṣyate yamalokaṃ ca tathā sadevakam | ko dharmapadaṃ sudeśitaṃ kuśalaḥ puṣpam iva praceṣyate |18,1|
śaikṣaḥ pṛthivīṃ vijeṣyate yamalokaṃ ca tathā sadevakam | sa hi dharmapadaṃ sudeśitaṃ kuśalaḥ puṣpam iva praceṣyate |18,2|
vanaṃ chindata mā vṛkṣaṃ vanād vai jāyate bhayam | chittvā vanaṃ samūlaṃ tu nirvaṇā bhavata bhikṣavaḥ |18,3|
na chidyate yāvatā vanaṃ hy anumātram api narasya bandhuṣu | pratibaddhamanāḥ sa tatra vai vatsaḥ kṣīrapaka iva mātaram |18,4|
ucchinddhi hi snehaṃ ātmanaḥ padmaṃ śāradakaṃ yathodakāt | śānti mārgam eva bṛṃhayen nirvāṇaṃ sugatena deśitam |18,5|
yathāpi ruciraṃ puṣpaṃ varṇavat syād agandhavat | evaṃ subhāṣitā vācā niṣphalāsāv akurvātaḥ |18,6|
yathāpi ruciraṃ puṣpaṃ varṇavat syāt sugandhavat | evaṃ subhāṣitā vācā saphalā bhavati kurvataḥ |18,7|
yathāpi bhramaraḥ puṣpād varṇagandhāv aheṭhayan | paraiti rasaṃ ādāya tathā grāmān muniś caret |18,8|
na pareṣāṃ vilomāni na pareṣāṃ kṛtākṛtam | ātmanas tu samīkṣeta samāni viṣamāni ca |18,9|
yathāpi puṣparāśibhyaḥ kuryān mālā guṇān bahūn | evaṃ jātena martyena kartavyaṃ kuśalaṃ bahu |18,10|
varṣāsu hi yathā puṣpaṃ vaguro vipramuñcati | | evaṃ rāgaṃ ca doṣaṃ ca vipramuñcata bhikṣavaḥ |18,11|
yathā saṃkārakūṭe tu vyujjhite hi mahāpathe | padmaṃ tatra tu jāyeta śuci gandhi mano ramam |18,12|
evaṃ saṃkārabhūte ’sminn andhabhūte pṛthag jane | prajñayā vyatirocante samyaksambuddhaśrāvakāḥ |18,13|
puṣpāṇy eva pracinvantaṃ vyāsakta manasaṃ naram | suptaṃ grāmaṃ mahaugha iva mṛtyur ādāya gacchati |18,14| ˚˚˚˚˘ ˉ ˉ ˉ ˚˚˚˚˘ ˉ naram | suptaṃ grāmaṃ mahaugha iva mṛtyur ādāya gacchati |18,14A|
puṣpāṇy eva pracinvantaṃ vyāsaktamanasaṃ naram | atṛptam eva kāmeṣu tv antakaḥ kurute vaśam |18,15|
puṣpāṇy eva pracinvantaṃ vyāsaktamanasaṃ naram | anutpanneṣu bhogeṣu tv antakaḥ kurute vaśam |18,16|
kumbhopamaṃ kāyam imaṃ viditvā marīci dharmaṃ paribudhya caiva | chittveha mārasya tu puṣpakāṇi tv adarśanaṃ mṛtyu rājasya gacchet |18,17|
phenopamaṃ kāyam imaṃ viditvā marīci dharmaṃ paribudhya caiva | chittveha mārasya tu puṣpakāṇi tv adarśanaṃ mṛtyu rājasya gacchet |18,18|
kumbhopamaṃ lokam imaṃ viditvā marīci dharmaṃ paribudhya caiva | chittveha mārasya tu puṣpakāṇi tv adarśanaṃ mṛtyu rājasya gacchet |18,19|
phenopamaṃ lokam imaṃ viditvā marīci dharmaṃ paribudhya caiva | chitttveha mārasya tu puṣpakāṇi tv adarśanaṃ mṛtyu rājasya gacchet |18,20|
yo nādhyagamad bhaveṣu sāraṃ buddhvā puṣpam udumbarasya yadvat | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |18,21|
yo rāgam udācchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |18,21A|
yo dveṣam udāchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |18,21B|
yo moham udāchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |18,21C|
yo mānam udāchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |18,21D|
yo lobham udāchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |18,21E|
tṛṣṇāṃ ya udāchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāty apāraṃ hy urago jīrṇaṃ iva tvacaṃ purāṇam |18,21F|
|| puṣpavargaḥ 18 || ||
----------
bhadro yathāśvaḥ kaśayābhispṛṣṭa hy ātāpinaḥ saṃvijitāś careta | śrāddhas tathā śīlaguṇair upetaḥ samāhito dharmaviniścayajñaḥ | jitendriyaḥ kṣānti balair upeto jahāti sarvān sa bhavān aśeṣān |19,1|
bhadro yathāśvaḥ kaśayābhitāḍita hy ātāpinaḥ saṃvijitāś careta | śrāddhas tathā śīlaguṇair upetaḥ samāhito dharmaviniścayajñaḥ | sampannavidyā caraṇaḥ pratismṛtas tāyī sa sarvaṃ prajahāti duhkham |19,2|
yasyendriyāṇi samatāṃ gatāni aśvo yathā sārathinā sudāntaḥ | prahīṇadoṣāya nirāsravāya devāpi tasmai spṛhayanti nityam |19,3|
apramattaḥ pramatteṣu supteṣu bahu jāgaraḥ | abalāśva iva bhadrāśvaṃ hitvā yāti sumedhasam |19,4|
hrī niṣevī hi puruṣaḥ prājño yaḥ susamāhitaḥ | sarvapāpaṃ jahāty eṣa bhadrāśvo hi kaśām iva |19,5|
dānto vai samitiṃ yāti dāntaṃ rājādhirohati | dāntaḥ śreṣṭho manuṣyāṇāṃ yo ’tivākyaṃ titīkṣati |19,6|
yo hy aśvaṃ damayej jānyaṃ ājāneyaṃ ca saindhavam | kuñjaraṃ vā mahānāgaṃ ātmā dāntas tato varam | yac cehāśvataraṃ damayed ājanyaṃ vāpi saindhavam | kuñjaraṃ vā mahānāgaṃ ātmadāntas tato varam |19,7|
na hi asau tena yānena tāṃ bhūmim adhigacchati | ātmanā hi sudāntena kṣipraṃ śāntiṃ nigacchati | na hi tena sa yānena tāṃ bhūmim abhisambhavet | yāṃ ātmanā sudāntena dānto dāntena gacchati |19,8|
yac cehāśvataraṃ damayed ājanyaṃ vāpi saindavam | kuñjaraṃ vā mahānāgaṃ ātmadāntas tato varam |19,8A|
na hi tena sa yānena tāṃ bhūmim abhisaṃbhavet | yām ātmanā sudantena bhave duḥkasya pāragaḥ |19,8B|
yac cehāśvataraṃ damayed ājñānaṃ vāpi saindhavam | kuñjaraṃ vā mahānāgam ātmadāntas tato varam |19,8C|
na hy asau tena yānena tāṃ bhūmim adhigacchati | ātmanā hi sudāntena sarvās tyajati durgatīḥ | na hi tena sa yānena tāṃ bhūmim abhisambhavet | yāṃ ātmanā sudāntena sarvān tyajaty durgatiḥ |19,9|
yac cehāśvataraṃ damayed ājanyaṃ vāpi saindhavam | kuñjaraṃ vā mahānāgaṃ ātmadāntas tato varam |19,9A|
na hy asau tena yānena tāṃ bhūmim adhigacchati | ātmanā hi sudāntena sarvaṃ chinatti bandhanam |19,10|
na hi tena sa yānena tāṃ bhūmim abhisambhavet | yāṃ ātmanā sudāntena sarvaṃ chindati bandhanam |19,10A|
na hy asau tena yānena tāṃ bhūmim adhigacchati | ātmanā hi sudāntena sarvaduhkhāt pramucyate |19,11|
na hi tena sa yānena tāṃ bhūmim abhisambhavet | yāṃ ātmanā sudāntena sarvaduhkhāt pramucyate |19,11A|
yac cehāśvataraṃ damayed ājanyaṃ vāpi saindhavam | kuñjaraṃ vā mahānāgaṃ ātmadāntas tato varam |19,11B|
na hi tena sa yānena tāṃ bhūmim abhisambhavet | yāṃ ātmanā sudāntena sarvāṃ jahāti sampadam |19,11C|
na hy asau tena yānena tāṃ bhūmim adhigacchati | ātmanā hi sudāntena nirvāṇasyaiva so ’ntike ||  na hi tena sa yānena tāṃ bhūmim abhisambhavet | yāṃ ātmanā sudāntena nirvāṇasyaiva so ’ntike |19,12|
ātmānam eva damayed bhadrāśvam iva sārathiḥ | ātmā hi sudāntena smṛtimān duhkhapāragaḥ |19,13|
ātmaiva hy ātmano nāthaḥ ātmā śaraṇaṃ ātmanaḥ | tasmāt samyamayātmānaṃ bhadrāśvam iva sārathiḥ |19,14|
|| aśvavargaḥ 19 || ||
----------
krodhaṃ jahed viprajahec ca mānaṃ samyojanaṃ sarvam atikrameta | taṃ nāmne rūpe ca asajyamānam akiṃcanaṃ nānupatanti saṃgāḥ |20,1|
krodhaṃ jahed utpatitaṃ rāgaṃ jātaṃ nivārayet | avidyāṃ prajahed dhīraḥ satyābhisamayāt sukham |20,2|
krodhaṃ hatvā sukhaṃ śete krodhaṃ hatvā na śocati | krodhasya viṣamūlasya madhuraghnasya bhikṣavaḥ | vadhaṃ āryāḥ praśaṃsanti taṃ ca hatvā na śocati |20,3|
yat tu rocayati kruddho duṣkṛtaṃ sukṛtaṃ tv iti | paścāt sa vigate krodhe spṛṣṭvāgnim iva tapyate |20,4|
ahrīkaś cānavatrāpī cāvrataś caiva roṣaṇaḥ | krodhena hy abhibhūtasya dvīpaṃ nāstīha kiṃcana | ahrīkyo ’py anavatrāpī bhavati krodhano ’vrataḥ | krodhena cābhibhūtasya na dvīpo bhavati kaścana |20,5|
abalaṃ hi balaṃ tasya yasya krodhe balaṃ balam | kruddhasya dharmahīnasya pratipattir na vidyate |20,6|
yas tv ayaṃ balavān bhūtvā durbalasya titīkṣati | tāṃ āhuḥ paramāṃ kṣāntiṃ nityaṃ kṣamati durbalaḥ |20,7|
yaḥ pareṣāṃ prabhūḥ saṃs tu durbalān saṃtitīkṣati | tāṃ āhuḥ paramāṃ kṣāntiṃ nityaṃ kṣamati durbalaḥ |20,8|
atyukto hi parair yo vai balavān saṃtitīkṣati | tāṃ āhuḥ paramāṃ kṣāntiṃ nityaṃ kṣamati durbalaḥ |20,9|
ātmānaṃ ca paraṃ caiva mahato rakṣate bhayāt | yaḥ paraṃ kupitaṃ jñātvā svayaṃ tatropaśāmyati |20,10|
ubhayoś carate so ’rthaṃ ātmanasya parasya ca | yaḥ paraṃ kupitaṃ jñātvā svayaṃ tatropaśāmyati |20,11|
ubhārthe caramāṇaṃ taṃ hy ātmanasya parasya ca | abalaṃ manyate bālo dharmeṣv avavicakṣaṇaḥ |20,12|
jayaṃ hi manyate bālo vacobhiḥ paruṣair vadan | nityam iva jayas tasya yo ’tivākyaṃ titīkṣati |20,13|
śreṣṭhasya vākyaṃ kṣamate bhayena saṃrambha hetoḥ sadṛśasya caiva | yo vai nihīnasya vacaḥ kṣameta tām uttamāṃ kṣāntim ihāhur āryāḥ |20,14|
kruddho vācaṃ na bhāṣeta pariṣatsv atha vā mithaḥ | krodhābhibhūtaḥ puruṣaḥ svam arthaṃ hi na budhyate |20,15|
satyaṃ vaden na ca krudhyed dadyād alpād api svayam | sthānair ebhis tribhir yukto devānām antikaṃ vrajet |20,16|
śāntasya hi kutaḥ krodho dāntasya samajīvinaḥ | samyag ājñā vimuktasya krodho nāsti prajānataḥ |20,17|
tasyaiva pāpaṃ bhavati yaḥ kruddhe krudhyate punaḥ | kruddheṣv akruddhamānas tu saṃgrāmaṃ durjayaṃ jayet |20,18|
akrodhena jayet krodham asādhuṃ sādhunā jayet | jayet kadaryaṃ dānena satyena tv anṛtaṃ jayet |20,19|
akruddhasya kutaḥ krodho dāntasya samajīvinaḥ | samyag ājñā vimuktasya krodhas tasya na vidyate |20,20|
akrodhaś cāvihiṃsā ca vasaty āryeṣu sarvadā | sadā pāpajane krodhas tiṣṭhati parvato yathā |20,21|
yas tv ihotpatitaṃ krodhaṃ rathaṃ bhrāntam iva dhārayet | vadāmi sārathiṃ taṃ tu raśmi grāho ’yam anyathā |20,22|
|| krodhavargaḥ 20 || ||
uddānam
śramaṇo mārgasatkāro drohasmṛti prakīrṇakaḥ | udakaṃ puṣpam aśvaś ca saha krodhena te daśaḥ || ||
----------
sarvābhibhūḥ sarvavid eva cāsmi sarvaiś ca dharmaiḥ satataṃ na liptaḥ | sarvaṃ jahaḥ sarvabhayād vimuktaḥ svayaṃ hy abhijñāya kam uddiśeyam |21,1|
kam uddiśeyaṃ tv asamo hy atulyaḥ svayaṃ pravaktā hy adhigamya bodhim | tathāgato devamanuṣya śāstā sarvajñatāṃ prāpya balair upetaḥ |21,2|
ahaṃ hi lokeṣv arahann ahaṃ lokeṣv anuttaraḥ sadevakeṣu lokeṣu cāhaṃ mārābhibhūr jinaḥ |21,3|
ācāryo me na vai kaścit sadṛśas ca na vidyate | eko ’smin loke sambuddhaḥ prāptaḥ sambodhim uttamām |21,4|
jinā hi mādṛśā jñeyā ye prāptā hy āsravakṣayam | jitā me pāpakā dharmās tato ’ham upagā jinaḥ |21,5|
bārāṇasīṃ gamiṣyāmi haniṣyāmṛtadundubhim | dharmacakraṃ pravartayiṣye lokeṣv aprativartitam |21,6|
na hi santaḥ prakāśyante viditvā lokaparyāyam | ādeśayanto virajaḥ padaṃ śāntamanīṣiṇaḥ |21,7|
nadantīha mahāvīraḥ sad dharmeṇa tathāgatāḥ | dharmeṇa nadamānānāṃ ke tv asūyed vijānakāḥ |21,8|
ye dhyānaprasṛtā dhīrā naiṣkramyopaśame ratāḥ | devāpi spṛhayanty eṣāṃ buddhānāṃ śrīmatāṃ sadā |21,9|
teṣāṃ devā manuṣyāś ca sambuddhānāṃ yaśasvinām | spṛhayanty āśu buddhīnāṃ śarīrāntimadhāriṇām |21,10|
ye cābhyatītāḥ sambuddhā ye ca buddhā hy anāgatāḥ | yaś cāpy etarhi sambuddho bahūnāṃ śokanāśakaḥ |21,11|
sarve sad dharmaguravo vyāhārṣu viharanti ca | athāpi vihariṣyanti eṣā buddheṣu dharmatā |21,12|
tasmād ihātmakāmena māhātmyam abhikāṅkṣatā | sad dharmo guru kartavyaḥ smaratā buddhaśāsanam |21,13|
na śraddhāsyanti vai ye tu narā buddhasya śāsanam | vyasanaṃ te gamiṣyanti vaṇijo rākṣasīṣv iva |21,14|
śraddhāsyanti tu ye nityaṃ narā buddhasya śāsanam | svastinā te gamiṣyanti vālāhenaiva vāṇijāḥ |21,15|
tathāgataṃ buddham iha svayambhuvaṃ dvau vai vitarkau bahulaṃ samudācarete | kṣemas tathaiva pravivekayuktas tamo nudaṃ pāragataṃ maharṣim |21,16|
prāptaḥ sa cāryo vaśitām aśeṣāṃ viśvottaraḥ sarvabhayād vimuktaḥ | tṛṣṇā prahīṇo vimalo nirāśaś cālokayan lokahitāya sattvān |21,17|
śaile yathā parvatamūrdhani sthito yathaiva paśyej janatāṃ samantāt | tathā hy asau dharmamayaṃ sumedhāḥ prāsādaṃ āruhyasamantacakṣuḥ | śokābhibhūtāṃ janatām aśoko ’drākṣīd imāṃ jāti jarābhibhūtām |21,18|
|| tathāgatavargaḥ 21 || ||
----------
sādhu śrutaṃ sucaritaṃ sādhu cāpy aniketatā | pradakṣiṇaṃ pravrajyā ca śrāmaṇyasyānulomikam |22,1|
bālā ihāvijānantaś caranti hy amarā iva | vijānatāṃ tu sad dharmaṃ āturasyaiva śarvarī |22,2|
yathā hy agāraṃ succhannaṃ praviśya tamasā sphuṭam | vidyamānāni rūpāṇi cakṣuṣmān hi na paśyati |22,3|
tathaiveha naro nityaṃ jñānavān api yo bhavet | aśrutvā na vijānāti dharmān kalyāṇapāpakān |22,4|
pradīpena tu rūpāṇi cakṣuṣmān paśyate yathā | evaṃ śrutvā vijānāti dharmān kalyāṇapāpakān |22,5|
śrutvā dharmān vijānāti śrutvā pāpaṃ na sevate | śrutvā hy anarthaṃ varjayate śrutvā prāpnoti nirvṛtim |22,6|
bahu śruto ’pi ced bhavati śīleṣu tv asamāhitaḥ | śīlatas taṃ vigarhanti nāsya sampadyate śrutam |22,7|
alpaśruto ’pi ced bhavati śīleṣu susamāhitaḥ | śīlatas taṃ praśaṃsanti tasya sampadyate śrutam |22,8|
alpaśruto ’pi ced bhavati śīleṣu tv asamāhitaḥ | ubhayatas taṃ vigarhanti nāsya sampadyate vratam |22,9|
bahu śruto ’pi ced bhavati śīleṣu susamāhitaḥ | ubhayatas taṃ praśaṃsanti tasya sampadyate vratam |22,10|
bahu śrutaṃ dharmadharaṃ prājñaṃ nityaṃ samāhitam | niṣkaṃ jāmbunadasyaiva kas taṃ ninditum arhati |22,11|
ye me rūpeṇa minvanti ye me ghoṣeṇa cānvagāḥ | chandarāgavaśopetā na māṃ jānanti te janāḥ ||  ye rūpeṇa pramiṇvanti māṃ ghoṣeṇānuyānti ca | chandarāgavaśopetā na māṃ jānanti te janāḥ |22,12|
ādhyātmaṃ ca na jānāti bahirdhā tu vipaśyati | bahirdhā phaladarśī tu sa vai ghoṣeṇa nīyate |22,13|
ādhyātmaṃ tu prajānāti bahirdhā ca na paśyati | ādhyātmaphaladarśī tu sa vai ghoṣeṇa nīyate |22,14|
ādhyātmaṃ ca na jānānti bahirdhā ca na paśyati | ubhayaphaladarśī tu sa vai ghoṣeṇa nīyate |22,15|
ādhyātmaṃ ca prajānāti bahirdhā ca vipaśyati | sa tu nihsaraṇa prajño na vai ghoṣeṇa nīyate |22,16|
bahu śṛṇoti śrotreṇa bahū paśyati cakṣuṣā | na tad dṛṣṭaṃ śrutaṃ dhīraḥ sarvaṃ śraddhātum arhati ||  śrotreṇa śrūyate bahu dṛśyate bahu cakṣuṣā | na tad dṛṣṭaṃ śrutaṃ dhīraḥ sarvaṃ śraddhātum arhati |22,17|
vijñānasārāṇi subhāṣitāni jñātaṃ śrutaṃ caiva samādhi sāram | na tasya vijñānaśrutaṃ mahārthaṃ yaḥ sāhaso bhavati naraḥ pramattaḥ |22,18|
dharme tu ye hy āryanivedite ratās tadā carante vacasā yadāhuḥ | te kṣānti sauratyasamādhi gocarāḥ śrutasya buddher api sāram adhyaguḥ |22,19|
|| śrutavargaḥ 22 || ||
----------
subhāṣitasya śikṣeta śramaṇopāsanasya ca | ekāsanasya ca rahaś citta vyupaśamasya ca |23,1|
ekāsanaṃ tv ekaśayyām ekacaryām atandritaḥ | ramayec caikaṃ ātmānaṃ vaneṣv ekaḥ sadā vaset |23,2|
yaḥ sahasraṃ sahasrāṇāṃ saṃgrāme dviṣatāṃ jayet | yaś cātmānaṃ jayed ekaṃ saṃgrāmo dujayaḥ sa vai |23,3|
ātmā hy asya jitaḥ śreyān yac ceyam itarāḥ prajāḥ | ātmadāntasya puruṣasya nityaṃ saṃvṛtacāriṇaḥ |23,4|
na devā nāpi gandharvā na māro brāhmaṇā saha | jitasyāpajitaṃ kuryus tathā prājñasya bhikṣuṇaḥ |23,5|
ātmānam eva prathamaṃ pratirūpe niveśayet | tato ’nyam anuśāsīta ... yathā hy aḥ |23,6|
ātmānam eva prathamaṃ pratirūpe niveśayet | tato ’nyam anuśāsīta na kliśyeta hi paṇḍitaḥ |23,7|
ātmānaṃ hi tathā kuryāt śāsītānyaṃ yathā svayam | sudānto bata me nityaṃ ātmā sa hi sudurdamaḥ |23,8|
ātmānaṃ hi tathā kuryāt śāsītānyaṃ yathā svayam | ātmā dānto mayā nityaṃ ātmadānto hi paṇḍitaḥ |23,9|
ātmano ’rthaṃ parārthena bahunāpi na hāpayet | ātmārthaṃ paramaṃ jñātvā svakārthaparamo bhavet |23,10|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena nāthaṃ labhati paṇḍitaḥ |23,11|
ātmā tv ihātmano nāthaḥ ko nu nāthaḥ paro bhavet | ātmanā hi sudāntenārthaṃ labhati paṇḍitaḥ |23,12|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena dharmaṃ labhati paṇḍitaḥ |23,13|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena yaśo labhati paṇḍitaḥ |23,14|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena kīrtiṃ labhati paṇḍitaḥ |23,15|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena sukhāṃ labhati paṇḍitaḥ |23,16|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena svargaṃ labhati paṇḍitaḥ |23,17|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena ciraṃ svargeṣu modate |23,18|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena ciraṃ svarge pratiṣṭhati |23,19|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena prajñāṃ labhati paṇḍitaḥ |23,20|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena jñāti madhye virocate |23,21|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena śokamadhye na śocati |23,22|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena sarvaṃ chindati bandhanam |23,23|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena sarvās tyajati durgatīḥ |23,24|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena sarvaduhkhāt pramucyate |23,25|
ātmā tv ihātmano nāthaḥ ko nu nāthaḥ paro bhavet | ātmanā hi sudāntena nirvāṇasyaiva so ’ntike |23,26|
|| ātmavargaḥ 23 || ||
----------
yac ca gāthā śataṃ bhāṣed anarthapada saṃhitam | ekam arthapadaṃ śreyo yat śrutvā hy upaśāmyati |24,1|
yac ca gāthā śataṃ bhāṣed adharmapadasaṃhitam | ekaṃ dharmapadaṃ śreyo yat śrutvā hy upaśāmyati |24,2|
yac ca varṣaśataṃ jīved duhśīlo hy asamāhitaḥ | ekāhaṃ jīvitaṃ śreyaḥ sadā śīlavataḥ śuceḥ |24,3|
yac ca varṣaśataṃ jīved duṣprajño hy asamāhitaḥ | ekāhaṃ jīvitaṃ śreyaḥ prājñasya dhyāyinaḥ sadā |24,4|
yac ca varṣaśataṃ jīvet kusīdo hīnavīryavān | ekāhaṃ jīvitaṃ śreyo vīryaṃ ārabhato dṛḍham |24,5|
yac ca varṣaśataṃ jīved apaśyann udayavyayam | ekāhaṃ jīvitaṃ śreyaḥ paśyato hy udayavyayam |24,6|
yac ca varṣaśataṃ jīved apaśyan vedanā kṣayam | ekāhaṃ jīvitaṃ śreyaḥ paśyato vedanā kṣayam |24,7|
yac ca varṣaśataṃ jīved apaśyann āsravakṣayam | ekāhaṃ jīvitaṃ śreyaḥ paśyato hy āsravakṣayam |24,8|
yac ca varṣaśataṃ jīved apaśyann acalaṃ padam | ekāhaṃ jīvitaṃ śreyaḥ paśyato hy acalaṃ padam |24,9|
yac ca varṣaśataṃ jīved apaśyann acyutaṃ padam | ekāhaṃ jīvitaṃ śreyaḥ paśyato hy acyutaṃ padam |24,10|
yac ca varṣaśataṃ jīved apaśyann arajaḥ padam | ekāhaṃ jīvitaṃ śreyaḥ paśyato hy arajaḥ padam |24,11|
yac ca varṣaśataṃ jīved apaśyan virajaḥ padam | ekāhaṃ jīvitaṃ śreyaḥ paśyato virajaḥ padam |24,12|
yac ca varṣaśataṃ jīved apaśyan durdṛśaṃ padam | ekāhaṃ jīvitaṃ śreyaḥ paśyato durdṛśaṃ padam |24,13|
yac ca varṣaśataṃ jīved apaśyann uttamaṃ padam | ekāhaṃ jīvitaṃ śreyaḥ paśyato hy uttamaṃ padam |24,14|
yac ca varṣaśataṃ jīved apaśyann amṛtaṃ padam | ekāhaṃ jīvitaṃ śreyaḥ paśyato hy amṛtaṃ padam |24,15|
yac ca varṣaśataṃ pūrṇam agniṃ paricared vane | yac caikaṃ bhāvitātmānaṃ muhūrtam api pūjayet | sā tasya pūjanā śreṣṭhā na tad varṣaśataṃ hutam |24,16|
māse māse kuśāgreṇa yo hi bhuñjīta bhojanam | na tad buddhe prasādasya kalām arghati ṣoḍaśīm |24,17|
māse māse kuśāgreṇa yo hi bhuñjīta bhojanam | na tad dharme prasādasya kalām arghati ṣoḍaśīm |24,18|
māse māse kuśāgreṇa yo hi bhuñjīta bhojanam | na tad saṃghe prasādasya kalām arghati ṣoḍaśīm |24,19|
māse māse kuśāgreṇa yo hi bhuñjīta bhojanam | na tat śīle prasādasya kalām arghati ṣoḍaśīm |24,20|
māse māse kuśāgreṇa yo hi bhuñjīta bhojanam | na taṃ maitrasya cittasya kalām arghati ṣoḍaśīm |24,20A|
māse māse kuśāgreṇa yo hi bhuñjīta bhojanam | na tat sattvānukampāyāḥ kalām arghati ṣoḍaśīm |24,20B|
māse māse kuśāgreṇa yo hi bhuñjīta bhojanam | na tat prāṇānukampāyāḥ kalām arghati ṣoḍaśīm |24,20C|
māse māse kuśāgreṇa yo hi bhuñjīta bhojanam | na tad bhūtānukampāyāḥ kalām arghati ṣoḍaśīm |24,20D|
māse māse kuśāgreṇa yo hi bhuñjīta bhojanam | na tat svākhyāta dharmasya kalām arghati ṣoḍaśīm |24,20E|
māse māse sahasreṇa yo yajeta samā śatam | na tad buddhe prasādasya kalām arghati ṣoḍaśīm |24,21|
māse māse sahasreṇa yo jayeta samā śatam | na tad dharme prasādasya kalām arghati ṣoḍaśīm |24,22|
māse māse sahasreṇa yo yajeta samā śatam | na tad saṃghe prasādasya kalām arghati ṣoḍaśīm |24,23|
māse māse sahasreṇa yo yajeta samā śatam | na tat śīle prasādasya kalām arghati ṣoḍaśīm |24,24|
māse māse sahasreṇa yo yajeta samā śatam | na taṃ maitrasya cittasya kalām arghati ṣoḍaśīm |24,25|
māse māse sahasreṇa yo yajeta samā śatam | na tad sattvānukampāyāḥ kalām arghati ṣoḍaśīm |24,26|
māse māse sahasreṇa yo yajeta samā śatam | na tat prāṇānukampāyāḥ kalām arghati ṣoḍaśīm |24,27|
māse māse sahasreṇa yo yajeta samā śatam | na tad bhūtānukampāyāḥ kalām arghati ṣoḍaśīm |24,28|
māse māse sahasreṇa yo yajeta samā śatam | na tat svākhyāta dharmasya kalām arghati ṣoḍaśīm |24,29|
yat kiṃcid iṣṭaṃ ca hutaṃ ca loke saṃvatsaraṃ yajati puṇyaprekṣī | sarvaṃ pi taṃ na catur bhāgam eti abhivādanaṃ tv ṛjju gateṣu śreyaḥ |24,30|
|| peyālavargaḥ 24 || ||
----------
aśrāddhebhiḥ kadaryebhiḥ piṣunair vibhūti nandibhiḥ | sākhyaṃ kurvīta na prājñaḥ saṃgatiḥ pāpair hi pāpikā |25,1|
śrāddhebhiḥ peśalebhiś ca śīlavadbhir bahu śrutaiḥ | sākhyaṃ kurvīta saprajñaḥ saṃgatir bhadrair hi bhadrikā |25,2|
na bhajet pāpakaṃ mitraṃ na bhajet puruṣādhamam | bhajeta mitraṃ kalyāṇaṃ bhajed uttamapūruṣam |25,3|
addhā narāḥ sevitavyāḥ śrutāḍhyāḥ sthānacintakāḥ | teṣāṃ hi śrutvā tu subhāṣitāni vināpi tebhyo labhate viśeṣam |25,4|
hīyati puruṣo nihīnasevī na tu khalu hāyeta tulyasevī | śreṣṭham upagato hy upaiti śraiṣṭhyaṃ tasmāt śreṣṭham ihātmano bhajeta |25,5|
śreyo hi labhate nityaṃ yaḥ śreṣṭhān upasevate | prajñayā cottamatamān śīlenopaśamena ca |25,6|
pūti matsyān kuśāgreṇa yo naro hy upanahyate | kuśāpi pūtikā vānti hy evaṃ pāpopasevanāḥ |25,7|
tagaraṃ palāśapattreṇa yo naro hy upanahyati | pattrāṇy api sugandhīni sad evaṃ saṃgamāt satām |25,8|
akurvann api pāpāni kurvāṇam upasevate | śaṅkito bhavati pāpasyāvarṇaś cāsya vardhate |25,9|
saṃsevamānaḥ pāpo hi saṃspṛṣṭaḥ saṃspṛśet parān | śaro liptaḥ kalāpasthān aliptān upalimpati | upalepabhayād dhīro naiva pāpasakhā bhavet |25,10|
yādṛśaṃ kurute mitraṃ yādṛśaṃ copasevate | na cirāt tādṛśo bhavati saṃsevā hy asya tādṛśī |25,11|
tasmāt phalapuṭasyaiva dṛṣṭvā sampākaṃ ātmanaḥ | asanto nopaseveta santaḥ seveta paṇḍitaḥ |25,12|
yāvaj jīvaṃ pi ced bālaḥ paṇḍitān paryupāsate | na sa dharmaṃ vijānāti darvī sūparasān iva |25,13|
muhūrtam api saprajñaḥ paṇḍitān paryupāsate | sa vai dharmaṃ vijānāti jihvā sūparasān iva |25,14|
yāvaj jīvaṃ pi ced bālaḥ paṇḍitān paryupāsate | na sa dharmaṃ vijānāti prajñā hy asya na vidyate |25,15|
muhūrtam api saprajñaḥ paṇḍitān paryupāsate | sa vai dharmaṃ vijānāti prajñā tasya hi vidyate |25,16|
yāvaj jīvaṃ pi cet bālaḥ paṇḍitān paryupāsate | na sa dharmaṃ vijānāti samyaksambuddhadeśitam |25,17|
muhūrtam api saprajñaḥ paṇḍitān paryupāsate | sa vai dharmaṃ vijānāti samyaksambuddhadeśitam |25,18|
ekam arthapadaṃ proktaṃ paṇḍitasyārthakārakam | bālasya tu na kṛtyāya syāt sarvaṃ buddhabhāṣitam |25,19|
bālaḥ padasahasreṇa padam ekaṃ na budhyate | padenaikena medhāvī padānāṃ vindate śatam |25,20|
amitraḥ paṇḍitaḥ śreyān na tu bālo ’nukampakaḥ | bālo ’nukampamāno hi narakān upakarṣati |25,21|
yo jānīyād ahaṃ bāla iti bālaḥ sa paṇḍitaḥ | bālaḥ paṇḍitamānī tu bāla eva nirucyate |25,22|
yac ca bālaḥ praśaṃseta yac ca nindeta paṇḍitaḥ | nindā tu paṇḍitāt śreṣṭhā na tu bālāt praśaṃsanā |25,23|
bālaṃ na paśyet śṛṇuyān na ca no tena saṃvaset | duhkho bālair hi saṃvāso hy amitreṇaiva sarvaśaḥ | dhīrais tu sukhasaṃvāso jñātīnām iva saṃgamaḥ |25,24|
dhīraṃ prājñaṃ niṣeveta śīlavantaṃ bahu śrutam | dhaureyaṃ javasampannaṃ candraṃ tārāgaṇā iva |25,25|
|| mitravargaḥ 25 || ||
----------
kūrmo yathāṅgāni svake kapāle samādadhītātmavitarkitāni | anihśrito hy anyam aheṭhayānaḥ parinirvṛto nāpavadeta kaṃcit |26,1|
kṣāntiḥ paramaṃ tapas titīkṣā nirvāṇaṃ paramaṃ vadanti buddhāḥ | na hi pravrajitaḥ paropatāpī śramaṇo bhavati paraṃ viheṭhayan vai |26,2|
mā kaṃcit paruṣaṃ brūthaḥ proktāḥ prativadanti tam | duhkhā hi saṃrambhakathāḥ pratidaṇḍaṃ spṛśanti hi |26,3|
yad īrayasi hātmānaṃ kaṃsī ivopahatā sadā | jāti maraṇasaṃsāraṃ ciraṃ hy anubhaviṣyasi |26,4|
na tv īrayasi hātmānaṃ kaṃsir nopahatā yathā | eṣa prāpto ’si nirvāṇaṃ saṃrambhas te na vidyate |26,5|
ārogyaparamā lābhā saṃtuṣṭi paramaṃ dhanam | viśvāsaparamaṃ mitraṃ nirvāṇaparamaṃ sukham |26,6|
kṣudhā paramarogāṇāṃ saṃskārā duhkham eva tu | etaj jñātvā yathā bhūtaṃ nirvāṇa paramo bhavet |26,7|
alpakāḥ sugatiṃ yānti bahavo yānti durgatim | etaj jñātvā yathā bhūtaṃ nirvāṇa paramo bhavet |26,8|
sahetuṃ sugatiṃ yānti sahetuṃ yānti durgatim | sahetuṃ parinirvānti hy evam etat sahetukam |26,9|
gatir mṛgāṇāṃ pravaṇaṃ ākāśaṃ pakṣiṇāṃ gatiḥ | dharmo gatir vibhāgīnāṃ nirvāṇaṃ tv arhatāṃ gatiḥ |26,10|
˚˚˚˚˘ ˉ ˉ ˉ ˚˚˚˚˘ ˉ ˘ ˉ ˚˚˚˚˘ ˉ ˉ ˉ ˚˚˚˚˘ ˉ ˘ ˉ |26,10A|
˚˚˚˚˘ ˉ ˉ ˉ ˚˚˚˚na saṃvaset | a ˚˚˚˘ ˉ ˉ ˉ ˚˚˚˚˘ ˉ ˘ ˉ |26,10B|
na hīdaṃ hīnavīryeṇa mandenāpy avijānatā | nirvāṇaṃ śakyam adhigantuṃ sarvagranthapradālanam |26,11|
taḥ kāmeṣu ni ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ ˚˚˚˚˘ ˉ ˘ ˉ |26,11A|
siñca bhikṣor imāṃ nāvaṃ siktā laghvī bhaviṣyati | hitvā rāgaṃ ca doṣaṃ ca tato nirvāṇam eṣyasi |26,12|
abhūt pūrve tato nābhūn nābhūt pūrve tato hy abhūt | na cābhūn na bhaviṣyati na vāpy etarhi vidyate |26,13|
durdṛśaṃ satyam acalaṃ sudṛśaṃ pratividhyataḥ | tṛṣṇā kṣayaṃ paśyato hi duhkhasyānto nirucyate |26,14|
chittvā tṛṣṇāṃ praśāmyeha rajaḥ sarvaṃ samāhitaḥ | viśoṣayitvā saritāṃ duhkhasyānto nirucyate |26,15|
bhittvā kāyaṃ ca saṃjñāṃ ca vedanāṃ vyupaśāmya ca | vijñānāstagamaṃ labdhvā duhkhasyānto nirucyate |26,16|
dṛṣṭe tu dṛṣṭamātreṇa śrute ca śrutamātratā | mate tathaiva vijñāte duhkhasyānto nirucyate |26,17|
ene meme tathā dapphe daḍapphe ceti budhyataḥ | sarvasmād viratiḥ pāpād duhkhasyānto nirucyate |26,18|
māśātuṣāsaṃśamā ca sarvatra viraḍī tathā | sarvasmād viratiḥ pāpād duhkhasyānto nirucyate |26,19|
anihśritasyācalitaṃ prasrabdhiś ceha vidyate | na gatir na cyutiś caiva duhkhasyānto nirucyate |26,20|
ajāte sati jātasya vaden nihsaraṇaṃ sadā | asaṃskṛtaṃ ca sampaśyan saṃskṛtāt parimucyate |26,21|
jātaṃ bhūtaṃ samutpannaṃ kṛtaṃ saṃskṛtam adhruvam | jarā maraṇa saṃghātaṃ moṣadharmapralopanam | āhāranetrī prabhavaṃ nālaṃ tad abhinanditum |26,22|
tasya nihhsaraṇaṃ śāntam atarkāvacaraṃ padam | nirodho duhkhadharmāṇāṃ saṃskāropaśamaṃ sukham |26,23|
abhijānāmy ahaṃ sthānaṃ yatra bhūtaṃ na vidyate | nākāśaṃ na ca vijñānaṃ na sūryaś candramā na ca |26,24|
naivāgatir na ca gatir nopapattiś cyutir na ca | apratiṣṭham anālambaṃ duhkhāntaḥ sa nirucyate |26,25|
yatra nāpo na pṛthivī tejo vāyur na gāhate | na tatra śuklā dyotanti tamas tatra na vidyate |26,26|
na tatra candramā bhāti nādityo vai prakāśyate | yathā tv ihātmanā vetti munir mauneyaṃ ātmanaḥ | atha rūpād arūpāc ca sarva duhkhāt pramucyate |26,27|
niṣṭhā gato hy asaṃtrāsī na vikanthī na kaukṛtiḥ | acchettā bhava śalyānām antimo ’sya samucchrayaḥ |26,28|
eṣā hi paramā niṣṭhā śāntaṃ padam anuttaram | kṣayaḥ sarvanimittānāṃ pradānapadam acyutam |26,29|
tulyam atulyaṃ ca sambhavaṃ bhavasaṃskāram avāsṛjan muniḥ | ādhyātmarataḥ samāhito hy abhinat kośam ivāṇḍasambhavam |26,30|
jayate dānaṃ dharmadānaṃ ca sarvaṃ jayate ratiṃ dharmaratiṃś ca sarvām | jayate balaṃ kṣānti balaṃ ca sarvaṃ jayate sukhaṃ sarvatṛṣṇānirodhaḥ || sarvaṃ dānaṃ dharmadānaṃ jināti sarvāṃ ratiṃ dharmaratiṃ jināti | sarvaṃ balaṃ kṣānti balaṃ jināti tṛṣṇā kṣayaḥ sarvasukhaṃ jināti |26,31|
|| nirvāṇavargaḥ 26 || ||
----------
supaśyaṃ paravadyaṃ syād ātmavadyaṃ tu durdṛśam | paraḥ parasya vadyāni tu utpunāti busaṃ yathā |27,1|
paravadyānudarśino nityāvadhyānasaṃjñinaḥ | vāmā dharmāḥ pravardhante sa hy ārād dharmadarśanāt |27,2|
ahrīkena sujīvaṃ syāt kākaśūreṇa dhvāṅkṣiṇā | praskandinā pragalbhena saṃkliṣṭaṃ tv iha jīvate |27,3|
hrīmatā tv iha durjīvaṃ nityaṃ śuci gaveṣiṇā | sulīnenāpragalbhena śuddhājīvena paśyatā |27,4|
andhabhūto hy ayaṃ lokas tanuko ’tra vipaśyataḥ | śakunto jālamukta iva hy alpaṃ svargeṣu modate |27,5|
moṣasambandhano loko bhavyarūpa iva dṛśyate | upadhī bandhanā bālās tamasā parivāritāḥ | asatsad iva dṛśyate paśyato nāsti kiṃcanam |27,6|
ahaṃ kārasṛtā martyāḥ parakāropasaṃhitāḥ | etad eke na jānanti paśyanti na hi śalyataḥ |27,7|
etat tu śalyaṃ pratiyatya paśyato hy adhyavasitā yatra prajāḥ prasaktāḥ | ahaṃ karomīti na tasya hiṃsyāt paraḥ karotīti na tasya hiṃsyāt |27,8|
mānopeto hy ayaṃ loko mānasaktaḥ sadā sthitaḥ | dṛṣṭibhiś caiva saṃrabdhaḥ saṃsāraṃ nātivartate |27,9|
yat prāptaṃ yac ca prāptavyaṃ rajaḥ kīrṇam idaṃ dvayam | āturyam iti taṃ jñātvā jahyād vidvān samāhitaḥ |27,10|
śikṣā sārāś ca ye sattvā jīvino brahmajīvinaḥ | upasthānarataye ca sa eko ’ntaḥ prakīrtitaḥ |27,11|
bhoktavyāḥ śucayaḥ kāmā na doṣas teṣu vidyate | ya evaṃ darśino bālā dvitīyo ’ntaḥ prakīrtitaḥ |27,12|
etāv antāv anajñāya tv atilīyanti bāliśaḥ | apare tv atidhāvanti cakṣuṣmāṃs tāṃ prapaśyati |27,13|
etāv antau viditvā tu nābhavaṃs tatra ye budhāḥ | na caiva tena manyante vartmas teṣāṃ na vidyate |27,14|
yathā budbudikāṃ paśyed yathā paśyen marīcikām | evaṃ lokam avekṣaṃ vai mṛtyu rājaṃ na paśyati |27,15|
yathā budbudikāṃ paśyed yathā paśyen marīcikām | evaṃ kāyam avekṣaṃ vai mṛtyu rājaṃ na paśyati |27,16|
paśyatemaṃ sadā kāyaṃ citraṃ rājarathopamam | yatra bālāḥ pramuhyante saṅgo nāsti prajānatām |27,17|
paśyatemaṃ sadā kāyaṃ citraṃ rājarathopamam | yatra bālā viṣīdanti paṇḍito ’tra virajyate |27,17A|
paśyatemaṃ sadā kāyaṃ citraṃ rājarathopamam | yatra bālā viṣīdanti yathā paṅke jaradgavaḥ |27,18|
paśyatemaṃ sadā kāyaṃ citraṃ rājarathopamam | yatra bālāḥ pramuhyante paṇḍito ’tra virajyate |27,19|
paśya citrakṛtaṃ bimbam arukaṃ kāyasaṃjñitam | āturaṃ moṣasaṃkalpaṃ yasya nāsti dhruvasthitiḥ |27,20|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ saṅgo nāsti prajānatām |27,20A|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ ˚˚˚˚˘ ˉ ˘ ˉ |27,20B|
paśya citrakṛtaṃ bimbaṃ maṇibhiḥ kuṇḍalais tathā | alaṃ bālasya mohāya na tu pāragaveṣiṇām |27,21|
paśya citrakṛtaṃ bimbaṃ maṇibhiḥ kuṇḍalais tathā | alaṃ bālasya mohāya paṇḍito ’tra virajyate |27,22|
gandhena gātrām anuliptaḥ pādau gairikarañjitau | alaṃ bālasya mohāya na tu pāragaveṣiṇām |27,22A|
gandhena gātrām anuliptaḥ pādau gairikarañjitau | alaṃ bālasya mohāya paṇḍito ’tra virajyate |27,22B|
paśya citrakṛtaṃ bimbaṃ maṇibhiḥ kuṇḍalais tathā | alaṃ bālasya mohāya ˚˚˚˚˘ ˉ ˘ ˉ |27,22C|
paśya citrakṛtaṃ bimbaṃ maṇibhiḥ kuṇḍalais tathā | alaṃ bālasya mohāya ˚˚˚˚˘ ˉ ˘ ˉ |27,22D|
aṣṭāpadīkṛtāḥ keśā netre cāñjanarañjite | alaṃ bālasya mohāya na tu pāragaveṣiṇām |27,23|
aṣṭāpadī kṛtāḥ keśā netre cāñjanarañjite | alaṃ bālasya mohāya paṇḍito ’tra virajyate |27,24|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | alaṃ bālasya mohāya yasya nāsti dhruvasthitiḥ |27,24A|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | alaṃ bālasya mohāya saṅgo nāsti prajānatām |27,24B|
añjanīva navā citrā pūtikāyo hy alaṃkṛtaḥ | alaṃ bālasya mohāya na tu pāragaveṣiṇām |27,25|
añjanīva navā citrā pūtikāyo hy alaṃkṛtaḥ | alaṃ bālasya mohāya paṇḍito ’tra virajyate |27,26|
gandhena gātrām anuliptaḥ pādau gairikarañjitau | alaṃ bālasya mohāya yasya nāsti dhruvasthitiḥ |27,26A|
gandhena gātrām anuliptaḥ pādau gairikarañjitau | alaṃ bālasya mohāya saṅgo nāsti prajānatām |27,26B|
añjanīva navā citrā pūtikāyo hy alaṃkṛtaḥ | alaṃ bālasya mohāya yasya nāsti dhruvasthitiḥ |27,26C|
añjanīva navā citrā pūtikāyo hy alaṃkṛtaḥ | alaṃ bālasya mohāya saṅgo nāsti prajānatām |27,26D|
kāmeṣu saktāḥ satataṃ hi mūḍhāḥ samyojane vadyam apaśyamānāḥ | na jātu samyojanasaṅga saktā hy oghaṃ tareyur vipulaṃ mahāntam |27,27|
ūrdhvaṃ cādhaḥ sarvato vītarāgo hy ayam aham asmīti ca nānupaśyan | evaṃ vimukto hi tared iha ogham atīrṇa pūrvaṃ hy apunar bhavāya |27,28|
yo nirvanagair vimokṣitaḥ saṃvanamukto vanam eva dhāvati | taṃ paśyatha pudgalaṃ tv imaṃ mukto bandhanam eva dhāvati |27,29|
nelāṅgaḥ śvetasaṃchanna ekāro vartate rathaḥ | anighaṃ paśyatāyāntaṃ chinnayoktram abandhanam |27,30|
bahavaḥ śaraṇaṃ yānti parvatāṃś ca vanāni ca | ārāmāṃ vṛkṣacaityāṃś ca manuṣyā bhayatarjitāḥ |27,31|
naitadd hi śaraṇaṃ kṣemaṃ naitat śaraṇam uttamam | naitat śaraṇaṃ āgamya sarvaduhkhāt pramucyate |27,32|
yas tu buddhaṃ ca dharmaṃ ca saṃghaṃ ca śaraṇaṃ gataḥ | catvāri cāryasatyāni prajñayā paśyate yadā |27,33|
duhkhaṃ duhkhasamutpādaṃ duhkhasya samatikramam | āryaṃ cāṣṭāṅgikaṃ mārgaṃ duhkhopaśamagāminam |27,34|
etadd hi śaraṇaṃ kṣemam etat śaraṇam uttamam | etat śaraṇaṃ āgamya sarvaduhkhāt pramucyate |27,35|
paśyataḥ paśyate paśyaṃ paśyate cāpy apaśyataḥ | apaśyan paśyate naiva paśyato nāpy apaśyataḥ |27,36|
anupaśyanayā ca paśyanā nānātvaṃ hi tayor ihocyate | divasasya yathaiva rātribhiḥ saṃdhānaṃ ca tayor na vidyate |27,37|
anupaśyati cen na paśyati tv atha cet paśyati nānupaśyati | paśyann ayaṃ nānupaśyati tv anupaśyaṃs tu sadā na paśyati |27,38|
paśyan nu kiṃ nānupaśyate kim apaśyan nānupaśyate sadā | kasmin sati hānupaśyanā kasmin na sati nānupaśyanā |27,39|
duhkhaṃ yad ayaṃ na paśyati tad apaśyann ātmeti paśyati | duhkhaṃ tu yathā tathā prapaśyann ayaṃ ātmeti sadānupaśyati |27,40|
yenāvṛtaḥ pṛthag janaḥ saṃskārān duhkhaṃ na paśyati | tasmin sati hānupaśyanā vigate ’smin vigatānupaśyanā |27,41|
|| paśyavargaḥ 27 || ||
----------
sarvapāpasyākaraṇaṃ kuśalasyopasampadaḥ | svacitta paryavadanam etad buddhasya śāsanam |28,1|
dadataḥ puṇyaṃ pravardhate vairaṃ na kriyate ca samyamāt | kuśalī prajahāti pāpakaṃ rāgadoṣamohakṣayāt tu nirvṛtiḥ |28,2|
sārdhaṃ carann ekakaḥ sadā miśro hy anyajanena vedakaḥ | kuśalī prajahāti pāpakaṃ krauñcaḥ kṣīrapako yathodakam |28,3|
dṛṣṭvā hy ādīnavaṃ loke jñātvā dharmaniraupadhim | āryo na ramate pāpe pāpo na ramate śubhe |28,4|
pravivekarasaṃ jñātvā rasaṃ copaśamasya vai | nirjvaro bhavati niṣpāpo dharmaprīti rasaṃ piban |28,5|
anavasrutacittasya tv anunahana cetasaḥ | puṇyapāpaprahīṇasya nāsti durgatito bhayam |28,6|
niṣeddhāraṃ pravaktāraṃ yaj jāned vadyadarśinam | nigṛhyavādinaṃ dhīraṃ tādṛśaṃ satataṃ bhajet | tādṛśaṃ bhajamānasya śreyo bhavati na pāpakam |28,7|
upaśānto hy uparato mandabhāṣī hy anuddhataḥ | dhunāti pāpakān dharamān drumapattraṃ yathānilaḥ |28,8|
yo hy apraduṣṭasya narasya duṣyate śuddhasya nityaṃ vigatāṅgaṇasya | tam eva bālaṃ pratiyāti pāpaṃ kṣiptaṃ rajaḥ prativātaṃ yathaiva |28,9|
yad yat karoti puruṣas tat tat paśyati hātmanaḥ | kalyāṇakārī kalyāṇaṃ pāpakārī ca pāpakam |28,10|
ātmanā hi kṛte pāpe tv ātmanā kliśyate sadā | ātmanā tv akṛte pāpe hy ātmanaiva viśudhyate |28,11|
aśuddhabuddhiṃ pratyātmaṃ nānyo hy anyaṃ viśodhayet | abhimathnāti taṃ pāpaṃ vajram aśmamaṇiṃ yathā |28,12|
cakṣuṣmān viṣamānī iva vidyamāne parākramet | paṇḍito jīvaloke ’smin pāpāni parivarjayet |28,13|
vaṇig vā sabhayaṃ mārgam alpaśāstro mahādhano | viṣaṃ jīvitakāmo vā pāpāni parivarjayet |28,14|
paṇau cāsya vraṇo na syād dhārayet pāṇinā viṣam | nāvraṇe krāmati viṣaṃ nāsti pāpam akurvataḥ |28,15|
sukarāṇi hy asādhūni svātmano hy ahitāni ca | yad vai hitaṃ ca pathyaṃ ca tad vai paramaduṣkaram |28,16|
sukaraṃ sādhunā sādhu sādhu pāpena duṣkaram | pāpaṃ pāpena sukaraṃ pāpaṃ āryeṇa duṣkaram |28,17|
madhuvad manyate bālo yāvat pāpaṃ na pacyate | yadā tu pacyate pāpam atha duhkhaṃ nigacchati |28,18|
pāpo ’pi paśyate bhadraṃ yāvat pāpaṃ na pacyate | yadā tu pacyate pāpam atha pāpāni paśyati |28,19|
bhadro ’pi paśyate pāpaṃ yāvad bhadraṃ na pacyate | yadā tu pacyate bhadram atha bhadrāṇi paśyati |28,20|
kuryāc cet puruṣaḥ pāpaṃ nainaṃ kuryāt punaḥ punaḥ | na tatra chandaṃ kurvīta duhkhaṃ pāpasya saṃcayaḥ |28,21|
kuryāt tu puruṣaḥ puṇyaṃ kuryāc cainaṃ punaḥ punaḥ | tatra chandaṃ ca kurvīta sukhaṃ puṇyasya saṃcayaḥ |28,22|
abhitvareta kalyāṇe pāpāc cittaṃ nivārayet | dhandhaṃ hi kurvataḥ puṇyaṃ pāpeṣu ramate manaḥ |28,23|
alpakaṃ pi kṛtaṃ pāpaṃ duhkhāya parataḥ sadā | mahate bhavaty anarthāya viṣaṃ koṣṭhagataṃ yathā |28,24|
alpakaṃ pi kṛtaṃ puṇyaṃ paraloke sukhāvaham | arthāya mahate nityaṃ sasyānām iva saṃcayaḥ |28,25|
adaṇḍeṣu hi daṇḍena yo ’praduṣṭeṣu duṣyate | daśānām anyatamaṃ sthānaṃ kṣipram eva nigacchati |28,26|
jñātīnāṃ vā vinā bhāvaṃ bhogānāṃ vā parikṣayam | rājato hy upasargaṃ vāpy abhyākhyānaṃ ca dāruṇam |28,27|
vedanāṃ kaṭukāṃ vāpi śarīrasya ca bhedanam| ābādhaṃ vāpi paruṣaṃ cittakṣepam athāpi vā |28,28|
atha vāsyāpy agārāṇi hy agnir dahati sarvathā | bhedāt kāyasya cāprājño daśamāṃ durgatiṃ vrajet |28,29|
pāpe tu kṛte hi nāśvasec cirakṛte dūrakṛte ’pi nāśvaset | rahasi ca kṛte ’pi nāśvased asti tasya vipāka iti nāśvaset |28,30|
puṇye tu kṛte tv ihāśvasec cirakṛte dūrakṛte ’pi cāśvaset | rahasi ca kṛte ’pi cāśvased asti tasya vipāka iti cāśvaset |28,31|
pāpe tu kṛte hi śocate cirakṛte dūrakṛte ’pi śocate | rahasi ca kṛte ’pi śocatāsti tasya vipāka iti śocate |28,32|
puṇye tu kṛte hi nandate cirakṛte dūrakṛte ’pi nandate | rahasi ca kṛte ’pi nandatāsti tasya vipāka iti nandate |28,33|
iha śocati pretya śocati pāpakarmā hy ubhayatra śocati | sa hi śocati sa praśocati dṛṣṭvā karma hi kliṣṭaṃ ātmanaḥ |28,34|
iha nandati pretya nandati kṛta puṇyo hy ubhayatra nandati | sa hi nandati sa pramodate dṛṣṭvā karma viśuddhaṃ ātmanaḥ |28,35|
pāpe tu kṛte hi śocate cirakṛte dūrakṛte ’pi śocate | rahasi ca kṛte ’pi śocate bhūyaḥ śocati durgatiṃ gataḥ |28,36|
puṇye tu kṛte hi nandate cirakṛte dūrakṛte ’pi nandate | rahasi ca kṛte ’pi nandate bhūyo nandati sadgatiṃ gataḥ |28,37|
puṇye tu kṛte hi modate cirakṛte dūrakṛte ’pi modate | rahasi ca kṛte ’pi modate bhūyo modati sadgatiṃ gataḥ |28,38|
kṛte ca pāpe ’py akṛte ca puṇye dharmaṃ samādāya vihāya dharmam | bibheti mṛtyor iha pāpa karmā bhinnaplavo madhya ivodakasya |28,39|
kṛtaṃ ca puṇyaṃ hy akṛtaṃ ca pāpaṃ satāṃ ca dharmaś caritaḥ purāṇaḥ | bibheti mṛtyor na kadaṃcid eva yathaiva nāvā dṛḍhayā tarantaḥ |28,40|
|| pāpavargaḥ 28 || ||
----------
avabhāsati tāvat sa kṛmir yāvan nodayate divā karaḥ | vairocane tu udgate bhṛśaṃ śyāvo bhavati na cāvabhāsate |29,1|
evaṃ bhāṣitaṃ āsi tārkikair yāvan nodayate tathā gataḥ | buddhapratibhāsite tu loke na tārkiko bhāsati nāsya śrāvakaḥ |29,2|
asāre sāramatayaḥ sāre cāsārasaṃjñinaḥ | te sāraṃ nādhigacchanti mithyā saṃkalpagocarāḥ |29,3|
sāraṃ tu sārato jñātvā hy asāraṃ cāpy asārataḥ | te sāram adhigacchanti samyak saṃkalpagocarāḥ |29,4|
upātidhāvanti hi sārabuddhyā navaṃ navaṃ bandhanaṃ ādadantaḥ | patanti hi dyotam ivāndhakārād dṛṣṭte śrute caiva niviṣṭacittāḥ |29,5|
kāṅkṣā hi yā syād iha vā pṛthag veha vedikā vā paravedikā vā | tāṃ dhyāyino viprajahanti sarvā hy ātāpino brahmacaryaṃ carantaḥ |29,6|
aniṣkaṣāyaḥ kāṣāyaṃ yo vastraṃ paridhāsyati | apetadamasauratyo nāsau kāṣāyam arhati |29,7|
yas tu vāntakaṣāyaḥ syāt śīleṣu susamāhitaḥ | upetadamasauratyaḥ sa vai kāṣāyam arhati |29,8|
yasya doṣāḥ samucchinnās tālamastakavad dhatāḥ | sa vāntadoṣo medhāvī sādhu rūpo nirucyate |29,9|
na nāmarūpamātreṇa varṇapuṣkalayā na ca | sādhu rūpo naro bhavati māyāvī matsarī śaṭhaḥ |29,10|
na varṇarūpeṇa naro hi sarvo vijñāyate netvaradarśanena | susaṃvṛtānām iha vyañjanena tv asaṃvṛtā lokam imaṃ caranti |29,11|
pratirūpakaṃ dhūpitakarṇikā vā lohārdhamāṣa iva hiraṇyac channaḥ | caranti haike parivāravantas tv antar hy aśuddhā bahi śobhamānāḥ |29,12|
middhī ca yo bhavati mahāgrasaś ca rātriṃ divaṃ samparivartaśāyī | mahāvarāha iva nivāpapuṣṭaḥ punaḥ punar mandam upaiti garbham |29,13|
manujasya sadā smṛtīmato labdhvā bhojanamātrajānataḥ | tanukāsya bhavanti vedanāḥ śanakair jīryati āyuḥ pālayam |29,14|
śubhānudarśinaṃ nityam indriyaiś cāpy asaṃvṛtam | bhojane cāpy amātrajñaṃ hīnaṃ jāgarikāsu ca | taṃ vai prasahate rāgo vāto vṛkṣam ivābalam || śubhānupaśyī viharann indriyair hi asaṃvṛtaḥ | bhojane cāpy amātrajñaḥ kusīdo hīnavīryavān | taṃ vai prasahate rāgo vāto vṛkṣam ivābalam |29,15|
śubhānudarśinaṃ nityam indriyaiś cāpy asaṃvṛtam | bhojane cāpy amātrajñaṃ hīnaṃ jāgarikāsu ca | taṃ vai prasahate dveṣo vāto vṛkṣam ivābalam |29,15A|
śubhānudarśinaṃ nityam indriyaiś cāpy asaṃvṛtam | bhojane cāpy amātrajñaṃ hīnaṃ jāgarikāsu ca | taṃ vai prasahate moho vāto vṛkṣam ivābalam |29,15B|
śubhānudarśinaṃ nityam indriyaiś cāpy asaṃvṛtam | bhojane cāpy amātrajñaṃ hīnaṃ jāgarikāsu ca | taṃ vai prasahate māno vāto vṛkṣam ivābalam |29,15C|
śubhānudarśinaṃ nityam indriyaiś cāpy asaṃvṛtam | bhojane cāpy amātrajñaṃ hīnaṃ jāgarikāsu ca | taṃ vai prasahate lobho vāto vṛkṣam ivābalam |29,15D|
śubhānudarśinaṃ nityam indriyaiś cāpy asaṃvṛtam | bhojane cāpy amātrajñaṃ hīnaṃ jāgarikāsu ca | taṃ vai prasahate tṛṣṇā vāto vṛkṣam ivābalam |29,15E|
aśubhānudarśinaṃ nityam indriyaiś ca susaṃvṛtam | bhojane cāpi mātrajñaṃ yuktaṃ jāgarikāsu ca | taṃ na prasahate rāgo vātaḥ śailam iva sthiram || aśubhānupaśyī virahann indriyair hi susaṃvṛtaḥ | bhojane cāpi mātrajñaḥ śrāddha ārabdhavīryavān | taṃ na prasahate rāgo vātaḥ śailam iva parvatam |29,16|
aśubhānudarśinaṃ nityam indriyaiś ca susaṃvṛtam | bhojane cāpi mātrajñaṃ yuktaṃ jāgarikāsu ca | taṃ na prasahate dveṣo vātaḥ śailam iva sthiram |29,16A|
aśubhānudarśinaṃ nityam indriyaiś ca susaṃvṛtam | bhojane cāpi mātrajñaṃ yuktaṃ jāgarikāsu ca | taṃ na prasahate moho vātaḥ śailam iva sthiram |29,16B|
aśubhānudarśinaṃ nityam indriyaiś ca susaṃvṛtam | bhojane cāpi mātrajñaṃ yuktaṃ jāgarikāsu ca | taṃ na prasahate māno vātaḥ śailam iva sthiram |29,16C|
aśubhānudarśinaṃ nityam indriyaiś ca susaṃvṛtam | bhojane cāpi mātrajñaṃ yuktaṃ jāgarikāsu ca | taṃ na prasahate lobho vātaḥ śailam iva sthiram |29,16D|
aśubhānudarśinaṃ nityam indriyaiś ca susaṃvṛtam | bhojane cāpi mātrajñaṃ yuktaṃ jāgarikāsu ca | taṃ na prasahate tṛṣṇā vātaḥ śailam iva sthiram |29,16E|
ramaṇīyāny araṇyāni na cātra ramate janaḥ | vītarāgātra raṃsyante na tu kāma gaveṣiṇaḥ |29,17|
grāme vā yadi vāraṇye nimne vā yadi vā sthale | yatrārhanto viharanti te deśā ramaṇīyakāḥ |29,18|
dūrāt santaḥ prakāśyante himavān iva parvataḥ | asanto na prakāśyante rātri kṣiptāḥ śarā yathā |29,19|
sadbhir eva sahāsītapaṇḍitair arthacintakaiḥ | arthaṃ mahāntaṃ gambhīraṃ prajñayā pratividhyate |29,20|
ahaṃ nāga iva saṃgrāme cāpād utpatitān śarān | ativākyaṃ titīkṣāmi duhśīlo hi mahājanaḥ |29,21|
bhave cāhaṃ bhayaṃ dṛṣṭvā bhūyaś ca vibhavaṃ bhave | tasmād bhavaṃ nābhinande nandī ca vibhavena me |29,22|
aśrāddhaś cākṛtajñaś ca saṃdhic chettā ca yo naraḥ | hatāvakāśo vāntāśaḥ sa vai tu uttamapūruṣaḥ |29,23|
mātaraṃ pitaraṃ hatvā rājānaṃ dvau ca śrotriyau | rāṣṭraṃ sānucaraṃ hatvānigho yāti brāhmaṇaḥ |29,24|
yeṣāṃ samnicayo nāsti ye parijñātabhojanāḥ | śunyatā cānimittaṃ ca vivekaś caiva gocaraḥ | ākāśaiva śakuntānāṃ padaṃ teṣāṃ duranvayam |29,25|
yeṣāṃ samnicayo nāsti ye parijñātabhojanāḥ | śunyatā cānimittaṃ ca vivekaś caiva gocaraḥ | ākāśaiva śakuntānāṃ gatis teṣāṃ duranvayā |29,26|
yeṣāṃ samnicayo nāsti ye parijñātabhojanāḥ | śunyatā cānimittaṃ ca samādhiś caiva gocaraḥ | ākāśaiva śakuntānāṃ padaṃ teṣāṃ duranvayam |29,27|
yeṣāṃ samnicayo nāsti ye parijñātabhojanāḥ | śunyatā cānimittaṃ ca samādhiś caiva gocaraḥ | ākāśaiva śakuntānāṃ gatis teṣāṃ duranvayā |29,28|
yeṣāṃ bhavaḥ parikṣīṇo hy aparāntaṃ ca nāśritāḥ | śunyatā cānimittaṃ ca vivekaś caiva gocaraḥ | ākāśaiva śakuntānāṃ padaṃ teṣāṃ duranvayam |29,29|
yeṣāṃ bhavaḥ parikṣīṇo hy aparāntaṃ ca nāśritāḥ | śunyatā cānimittaṃ ca vivekaś caiva gocaraḥ | ākāśaiva śakuntānāṃ gatis teṣāṃ duranvayā |29,30|
yeṣāṃ bhavaḥ parikṣīṇo hy aparāntaṃ ca nāśritāḥ | śunyatā cānimittaṃ ca samādhiś caiva gocaraḥ | ākāśaiva śakuntānāṃ padaṃ teṣāṃ duranvayam |29,31|
yeṣāṃ bhavaḥ parikṣīṇo hy aparāntaṃ ca nāśritāḥ | śunyatā cānimittaṃ ca samādhiś caiva gocaraḥ | ākāśaiva śakuntānāṃ gatis teṣāṃ duranvayā |29,32|
alpakās te mauṣyeṣu ye janāḥ pāragāminaḥ | atheyam itarāḥ prajās tīram evānudhāvati |29,33|
ye tarhi samyag ākhyāte dharme dharmānudarśinaḥ | te janāḥ pāram eṣyanti mṛtyudheyasya sarvaśaḥ |29,34|
gatādhvāno viśokasya vipramuktasya tāyinaḥ | sarvagranthaprahīṇasya paridāgho na vidyate |29,35|
uttīrṇaḥ sabhayo mārgaḥ pātālaḥ parivarjitaḥ | mukto yogais tathā granthaiḥ sarvaṃ rāgaviṣaṃ hatam |29,36|
nāsti kāmasamo hy ogho nāsti doṣasamo grahaḥ | nāsti mohasamaṃ jālaṃ nāsti tṛṣṭā samā nadī |29,37|
ākāśe tu padaṃ nāsti śramaṇo nāsti bāhyakaḥ | prapañcābhiratā bālā niṣprapañcās tathāgatāḥ |29,38|
yogaiḥ samuhyate bālo yogān nudati paṇḍitaḥ | yogān praṇudya medhāvī ye divyā ye ca mānuṣāḥ |29,39|
yogād bhavaḥ prabhavati viyogād bhavasaṃkṣayaḥ | etad dvaidhā pathaṃ jñātvā bhavāya vibhavāya ca | tatra śikṣeta medhāvī yatra yogān atikramet |29,40|
akṛtaṃ kukṛtāt śreyaḥ paścāt tapati duṣkṛtam | śocate duṣkṛtaṃ kṛtvā śocate durgatiṃ gataḥ |29,41|
kṛtaṃ tu sukṛtaṃ śreyo yat kṛtvā nānutapyate | nandate sukṛtaṃ kṛtvā nandate sugatiṃ gataḥ |29,42|
nābhāṣamānā jñāyante miśrā bālair hi paṇḍitāḥ | jñāyante bhāṣamānās tu deṣayanto ’rajaḥ padam |29,43|
bhāṣayed dyotayed dharmam ucchrayed ṛṣiṇāṃ dhvajam | subhāṣitadhvajā nityam ṛṣayor dharmagauravāḥ |29,44|
nindanti tuṣṇiṃ āsīnaṃ nindanti bahu bhāṣiṇam | alpabhāṇiṃ ca nindanti nāsti lokeṣv aninditaḥ |29,45|
ekāntaninditaḥ puruṣaḥ ekāntaṃ vā praśaṃsitaḥ | nābhūd bhaviṣyati ca no na cāpy etarhi vidyate |29,46|
yaṃ tu vijñāḥ praśaṃsanti hy anuyujya śubhāśubham | praśaṃsā sā samākhyātā na tv ajñair yaḥ praśaṃsitaḥ |29,47|
medhāvinaṃ vṛtta yuktaṃ prājñaṃ śīleṣu saṃvṛtam | niṣkaṃ jāmbunadasyaiva kas taṃ ninditum arhati |29,48|
śailo yathāpy ekaghano vāyunā na prakampyate | evaṃ nindā praśaṃsābhir na kampyante hi paṇḍitāḥ |29,49|
yasya mūle tvacā nāsti parṇā nāsti tathā latāḥ | taṃ dhīraṃ bandhanān muktaṃ kas taṃ ninditum arhati |29,50|
yasya ha prapañcitaṃ hi no sat saṃtānaṃ parikhaṃ ca yo nivṛttaḥ | tṛṣṇā vigataṃ muniṃ carantaṃ na vijānāti sadevako ’pi lokaḥ |29,51|
yasya jitaṃ nopajīyate jitam anveti na kaṃcid eva loke | taṃ buddham anantagocaraṃ hy apadaṃ kena padena neṣyasi |29,52|
yasya jālinī viṣaktikā tṛṣṇā nāsti hi lokanāyinī | taṃ buddham anantagocaraṃ hy apadaṃ kena padena neṣyasi |29,53|
yasya mūlaṃ kṣitau nāsti parṇā nāsti tathā latāḥ | taṃ dhīraṃ bandhanān muktaṃ ko nu ninditum arhati |29,54|
yasya jālinī viṣaktikā tṛṣṇā nāsti hi lokanāyinī | taṃ buddham anantavikramaṃ hy apadaṃ kena padena neṣyasi |29,55|
yasya vitarkā vidhūpitās tv ādhyātmaṃ vinivartitā hy aśeṣam | sa hi saṅgam atītya sarvasaṃjñāṃ yogāpetam atīrṇasaṅgam eti |29,56|
muñcapurato muñca paścato madhye muñca bhavasya pāragaḥ | sarvatra viṃkuta mānaso na punar jāti jarām upeṣyasi |29,57|
|| yugavargaḥ 29 || ||
----------
jayād vairaṃ prasavate duhkhaṃ śete parājitaḥ | upaśāntaḥ sukhaṃ śete hitvā jayaparājayau |30,1|
paraduhkhopadhānena ya icchet sukhaṃ ātmanaḥ | vairasaṃsargasaṃsakto duhkhān na parimucyate |30,2|
sukhakāmāni bhūtāni yo daṇḍena vihiṃṣati | ātmanaḥ sukham eṣāṇaḥ sa vai na labhate sukham |30,3|
sukhakāmāni bhūtāni yo daṇḍena na hiṃsati | ātmanaḥ sukham eṣāṇaḥ sa pretya labhate sukham |30,4|
dharmaṃ caret sucaritaṃ nainaṃ duścaritaṃ caret | dharmacārī sukhaṃ śete hy asmin loke paratra ca |30,5|
dharmaḥ sadā rakṣati dharmacāriṇaṃ chatraṃ mahad varṣakāle yathaiva | eṣānuśaṃso dharme sucīrṇe na durgatiṃ gacchati dharmacārī |30,6|
dharmaḥ sadā rakṣati dharmacāriṇaṃ dharmaḥ sucīrṇaḥ sukhaṃ ādadhāti | eṣānuśaṃso dharme sucīrṇe na durgatiṃ gacchati dharmacārī |30,7|
alpāpi santo bahavo jayanti susaṃvidhāne na saṃvidhānam | alpam api cet śraddadhāno dadāti tenaivāsau bhavati sukhī paratra |30,8|
dānaṃ ca yuddhaṃ ca samānaṃ āhur naite guṇāḥ kāpuruṣeva santi | saṃgrāma veleva hi dānavelā tulyaṃ bhavet kāraṇa saṃgraheṇa |30,9|
ayaṃ hi pratyūhaśatāni jitvā mātsaryaṃ ākramya ca śatru bhūtam | śurādd hi taṃ śūrataraṃ vadāmi dadāti yo dānam asaktacittaḥ |30,10|
sukho vipākaḥ puṇyānām abhiprāyaḥ samṛdhyate | kṣipraṃ ca paramāṃ śāntiṃ nirvṛtiṃ so ’dhigacchati |30,11|
parato hy upasargāṃś ca devatā mārakāyikāḥ | antarāyaṃ na śaktiṣṭhāḥ kṛtapuṇyasya kartu vai |30,12|
dharmaprītiḥ sukhaṃ śete viprasannena cetasā | āryapravedite dharme ramate paṇḍitaḥ smṛtaḥ |30,13|
yeṣāṃ dharmarataṃ cittam anupādāya nirvṛtim | smṛty upasthānanirataṃ bodhy aṅgeṣu ca saptasu |30,14|
yeṣāṃ dharmaratiṃ cittam anupādāya nirvṛtim | ṛddhi pādarataṃ caiva mārge cāṣṭāṅgike ratam |30,15|
sukhaṃ te bhuñjate piṇḍaṃ dhārayanti ca cīvaram | sukhaṃ caṅkramaṇaṃ teṣāṃ parvateṣu guhāsu ca |30,16|
kṣemaprāptā hi sukhitā dṛṣṭadharmābhinirvṛtāḥ | sarvavairabhayātītās tīrṇā loke viṣaktikām |30,17|
sukho vivekas tuṣṭasya śrutadharmasya paśyataḥ | avyāvadhyaḥ sukhaṃ loke prāṇabhūteṣu samyamaḥ |30,18|
sukhaṃ virāgatā loke kāmānāṃ samatikramaḥ | asmi mānasyavinaya etad vai paramaṃ sukham |30,19|
sukhaṃ yāvaj jarā śīlaṃ sukhaṃ śraddhā pratiṣṭhitā | sukhaṃ cārtharatā vācā pāpasyākaraṇaṃ sukham |30,20|
sukhaṃ mātṛvyatā loke sukhaṃ caiva pitṛvyatā | sukhaṃ śrāmaṇyatā loke tathā brāhmaṇyatā sukham |30,21|
sukhaṃ buddhasya cotpādaḥ sukhaṃ dharmasya deśanā | sukhaṃ saṃghasya sāmagrī samagrāṇāṃ tapaḥ sukham |30,22|
śīlavantaḥ sukhaṃ dṛṣṭuṃ sukhaṃ dṛṣṭuṃ bahu śrutāḥ | arhantaś ca sukhaṃ dṛṣṭuṃ vipramuktapunar bhavāḥ |30,23|
sukhā nadī sūpatīrthā sukhaṃ dharmajino jinaḥ | prajñā lābhaḥ sukho nityam asmi mānakṣayaḥ sukham |30,24|
sukhaṃ darśanaṃ āryāṇāṃ saṃvāso ’pi sadā sukham | adarśanena bālānāṃ nityam eva sukhī bhavet |30,25|
bālasaṃsargacārī hi dīrghādhvānaṃ praśocati | duhkho bālair hi saṃvāso hy amitrair iva sarvaśaḥ | dhīrais tu sukhasaṃvāso jñātīnām iva saṃgamaḥ |30,26|
durlabhaḥ puruṣo jātyo nāsau sarvatra jāyate | yatrāsau jāyate vīras tu kulaṃ sukham edhate |30,27|
sarvathā vai sukhaṃ śete brāhmaṇaḥ parinirvṛtaḥ | yo na lipyate kāmebhir vipramukto nirāsravaḥ |30,28|
sarvā hy āśāstayaś chittvā vinīyahṛdayajvaram | upaśāntaḥ sukhaṃ śete śāntiṃ prāpyeha cetasaḥ |30,29|
mātrā sukhaparityāgād yaḥ paśyed vipulaṃ sukham | tyajen mātrā sukhaṃ dhīraḥ sampaśyan vipulaṃ sukham |30,30|
yac ca kāmasukhaṃ loke yac cāpi divijaṃ sukham | tṛṣṇākṣayasukhasyaitat kalāṃ nārghati ṣoḍaśīm |30,31|
nikṣipya hi guruṃ bhāraṃ nādadyād bhāram eva tu | bhārādānaṃ paraṃ duhkhaṃ bhāranikṣepaṇaṃ sukham |30,32|
sarvatṛṣṇāṃ viprahāya sarvasamyojanakṣayāt | sarvopadhiṃ parijñāya nāgacchanti punar bhavam |30,33|
artheṣu jāteṣu sukhaṃ sahāyāḥ puṇyaṃ sukhaṃ jīvitasaṃkṣayeṣu | tuṣṭiḥ sukhā yā tv itaretareṇa sarvasya duhkhasya sukho nirodhaḥ |30,34|
ayoghanahatasyaiva jvalato jātavedasaḥ | anupūrvopaśāntasya yathā na jñāyate gatiḥ |30,35|
evaṃ samyag vimuktānāṃ kāmapaṅkaughatāriṇām | prajñāpayituṃ gatir nāsti prāptānām acalaṃ sukham |30,36|
yasyāntarato na santi kopā itthaṃ bhāvagataṃ ca yo nivṛttaḥ | akhilaṃ taṃ sukhinaṃ sadā viśokaṃ devā nānubhavanti darśanena |30,37|
sukhaṃ hi yasyeha na kiṃcanaṃ syāt svākhyātadharmasya bahuśrutasya | sakiṃcanaṃ paśya vihanyamānaṃ janaṃ janeṣu pratibaddha cittam |30,38|
sukhaṃ hi yasyeha na kiṃcanaṃ syāt svākhyātadharmasya bahuśrutasya | sakiṃcanaṃ paśya vihanyamānaṃ janaṃ janeṣu pratibaddharūpam |30,39|
sukhino hi janā hy akiṃcanā vedaguṇā hi janā hy akiṃcanāḥ | sakiṃcanaṃ paśya vihanyamānaṃ janaṃ janeṣu baddhacittam |30,40|
sukhino hi janā akiṃcanā vedaguṇā hi janā hy akiṃcanāḥ | sakiṃcanaṃ paśya vihanyamānaṃ janaṃ janeṣu pratibaddharūpam |30,41|
sarvaṃ paravaśaṃ duhkhaṃ sarvaṃ ātmavaśaṃ sukham | sādhāraṇe vihanyante yogā hi duratikramāḥ |30,42|
susukhaṃ bata jīvāmo hy utsukeṣu tv anutsukāḥ | utsukeṣu manuṣyeṣu viharāmo hy anutsukāḥ |30,43|
susukhaṃ bata jīvāmo yeṣāṃ no nāsti kiṃcanam | mithilāyāṃ dahyamānāyāṃ na no dahyati kiṃcanam |30,44|
susukhaṃ bata jīvāmo hy ātureṣu tv anāturāḥ | ātureṣu manuṣyeṣu viharāmo hy anāturāḥ |30,45|
susukhaṃ bata jīvāmo hiṃsakeṣu tv ahiṃsakāḥ | hiṃsakeṣu manuṣyeṣu viharāmo hy ahiṃsakāḥ |30,46|
susukhaṃ bata jīvāmo vairikeṣu tv avairikāḥ | vairikeṣu manuṣyeṣu viharāmo hy avairikāḥ |30,47|
susukhaṃ bata jīvāmo heṭhakeṣu tv aheṭhakāḥ | heṭhakeṣu manuṣyeṣu viharāmo hy aheṭhakaḥ |30,48|
susukhaṃ bata jīvāmo yeṣāṃ no nāsti kiṃcanam | prīti bhakṣā bhaviṣyāmo devā hy ābhasvarā yathā |30,49|
susukhaṃ bata jīvāmo yeṣāṃ no nāsti kiṃcanam | prīti bhakṣā bhaviṣyāmo satkāyenopanihśritāḥ |30,50|
grāme araṇye sukhaduhkhaspṛṣṭo naivātmano na parato dadhāti | sparśāḥ spṛśanti hy upadhiṃ pratītya niraupadhiṃ kiṃ sparśāḥ spṛśeyuḥ |30,51|
sāpatrapāḥ sat puruṣā bhavanti na kāmahetor lapayanti santaḥ | spṛṣṭā hi duhkhena tathā sukhena noccāvacāḥ sat puruṣā bhavanti |30,52|
|| sukhavargaḥ 30 || ||
----------
durnigrahasya laghuno yatra kāma nipātinaḥ | cittasya damanaṃ sādhu cittaṃ dāntaṃ sukhāvaham |31,1|
vārijo vā sthale kṣipta okād oghāt samuddhṛtaḥ | parispandati vai cittaṃ māradheyaṃ prahātavai |31,2|
pṛthag vidhāvate cittaṃ sūryasyeva hi raśmayaḥ | tat paṇḍito vārayati hy aṅkuśenaiva kuñjaram |31,3|
bhrūṇadheyam idaṃ cittaṃ nihsāram anidarśanam | sadainam anuśāsāmi mā mānarthāya niścaret |31,4|
idaṃ purā cittam acāri cārikāṃ yenecchakaṃ yena kāmaṃ yatheṣṭam | tat samnigṛhṇāmi hi yoniśas tv idaṃ nāgaṃ prabhinnaṃ hi yathāṅkuśena |31,5|
anekaṃ jāti saṃsāraṃ saṃdhāvitvā punaḥ punaḥ | gṛhakārakaiṣamāṇas tvaṃ duhkhā jātiḥ punaḥ punaḥ |31,6|
gṛhakārakadṛṣṭo ’si na punar gehaṃ kariṣyasi | sarve te pārśukā bhagnā gṛhakūṭaṃ visaṃskṛtam | visaṃskāragate citte ihaiva kṣayam adhyagāḥ |31,7|
spandanaṃ capalaṃ cittaṃ durakṣyaṃ durnivāraṇam | ṛjuṃ karoti medhāvī iṣu kāra iva tejasā |31,8|
dūraṃ gamam ekacaram aśarīraṃ guhāśayam | ye cittaṃ damayiṣyanti vimokṣyante mahābhayāt |31,8A|
na dveṣī dveṣiṇaḥ kuryād vairī vā vairiṇo hitam | mithyā praṇihitaṃ cittaṃ yat kuryād ātmanātmanaḥ |31,9|
na taṃ mātā pitā vāpi kuryāj jñātis tathāparaḥ | samyak praṇihitaṃ cittaṃ yat kuryādd hitaṃ ātmanaḥ |31,10|
yathā hy agāraṃ ducchannaṃ vṛṣṭiḥ samatibhindati | evaṃ hy abhāvitaṃ cittaṃ rāgaḥ samatibhindati |31,11|
yathā hy agāraṃ ducchannaṃ vṛṣṭiḥ samatibhindati | evaṃ hy abhāvitaṃ cittaṃ dveṣaḥ samatibhindati |31,12|
yathā hy agāraṃ ducchannaṃ vṛṣṭiḥ samatibhindati | evaṃ hy abhāvitaṃ cittaṃ mohaḥ samatibhindati |31,13|
yathā hy agāraṃ ducchannaṃ vṛṣṭiḥ samatibhindati | evaṃ hy abhāvitaṃ cittaṃ mānaḥ samatibhindati |31,14|
yathā hy agāraṃ ducchannaṃ vṛṣṭiḥ samatibhindati | evaṃ hy abhāvitaṃ cittaṃ lobhaḥ samatibhindati |31,15|
yathā hy agāraṃ ducchannaṃ vṛṣṭiḥ samatibhindati | evaṃ hy abhāvitaṃ cittaṃ tṛṣṇā samatibhindati |31,16|
yathāgāraṃ succhannaṃ vṛṣṭir na vyatibhindati | evaṃ subhāvitaṃ cittaṃ rāgo na vyatibhindati |31,17|
yathāgāraṃ succhannaṃ vṛṣṭir na vyatibhindati | evaṃ subhāvitaṃ cittaṃ dveṣo na vyatibhindati |31,18|
yathāgāraṃ succhannaṃ vṛṣṭir na vyatibhindati | evaṃ subhāvitaṃ cittaṃ moho na vyatibhindati |31,19|
yathāgāraṃ succhannaṃ vṛṣṭir na vyatibhindati | evaṃ subhāvitaṃ cittaṃ māno na vyatibhindati |31,20|
yathāgāraṃ succhannaṃ vṛṣṭir na vyatibhindati | evaṃ subhāvitaṃ cittaṃ lobho na vyatibhindati |31,21|
yathāgāraṃ succhannaṃ vṛṣṭir na vyatibhindati | evaṃ subhāvitaṃ cittaṃ tṛṣṇā na vyatibhindati |31,22|
manaḥ pūrvaṃgamā dharmā manaḥśreṣṭhā manojavāḥ | manasā hi praduṣṭena bhāṣate vā karoti vā |  tatas taṃ duḥkham anveti cakraṃ vā vahataḥ padam |31,23|
manaḥ pūrvaṃgamā dharmā manaḥśreṣṭhā manojavāḥ | manasā hi prasannena bhāṣate vā karoti vā | tatas taṃ sukham anveti chāyā vā hy anugāminī |31,24|
nāprasannena cittena duṣṭena kṣubhitena vā | dharmo hi śakyaṃ ājñātuṃ saṃrambhabahulena vā |31,25|
vinīya yas tu saṃrambham aprasādaṃ ca cetasā | āghātaṃ caiva nihsṛjya prajānīyāt subhāṣitam |31,26|
na pratyanīkasāreṇa suvijñeyaṃ subhāṣitam | upakliṣṭena cittena saṃrambhabahulena vā |31,27|
anavasthitacittasya saddharmam avijānataḥ | pāriplavaprasādasya prajñā na paripūryate |31,28|
srotāṃsi yasya ṣaṭ triṃśan manaḥ prasravaṇāni hi | vahanti nityaṃ durdṛṣṭeḥ saṃkalpair gredhanihśritaiḥ |31,29|
ratim anusṛtam indriyānugaṃ puruṣaṃ cittavaśānuvartakam | yaśa iha hi jahāti sarvadā drumam iva śīrṇaphalaṃ yathāṇḍajaḥ |31,30|
ātāpī viharatvam apramatto mā te kāmaguṇo matheta cittam | mā lohaguḍāṃ gileḥ pramattaḥ krandan vai narakeṣu pacyamānaḥ |31,31|
utthānakāleṣu nihīnavīryo vācā balī tv ālasiko nirāśaḥ | sadaiva saṃkalpahataḥ kusīdo jñānasya mārgaṃ satataṃ na vetti |31,32|
sthūlān vitarkān atha vāpi sūkṣmān samudgatān mānasamplavārtham | vitarkayan vai satataṃ vitarkān etāṃ sadā dhāvati bhrāntacittaḥ |31,33|
etāṃs tu vidyān manaso vitarkān ātāpavān saṃvaravān smṛtātmā | jahāty aśeṣān apunar bhavāya samāhito dhyānarataḥ sumedhāḥ |31,34|
kumbhopamaṃ kāyam imaṃ viditvā nagaropamaṃ cittam adhiṣṭhitaṃ ca | yudhyeta māraṃ prajñā yuddhena jitaṃ ca rakṣed aniveśanaḥ syāt |31,35|
phenopamaṃ kāyam imaṃ viditvā nagaropamaṃ cittam adhiṣṭhitaṃ ca | yudhyeta māraṃ prajñā yuddhena jitaṃ ca rakṣed aniveśanaḥ syāt |31,36|
kumbhopamaṃ lokam imaṃ viditvā nagaropamaṃ cittam adhiṣṭhitaṃ ca | yudhyeta māraṃ prajñā yuddhena jitaṃ ca rakṣed aniveśanaḥ syāt |31,37|
phenopamaṃ lokam imaṃ viditvā nagaropamaṃ cittam adhiṣṭhitaṃ ca | yudhyeta māraṃ prajñā yuddhena jitaṃ ca rakṣed aniveśanaḥ syāt |31,38|
sambhodhy aṅgeṣu yeṣāṃs tu samyak cittaṃ subhāvitam | ādānaṃ pratinihsṛjya cānupādāyaṃ āśritāḥ | kṣīṇāsravā vāntadoṣās te loke parinirvṛtāḥ |31,39|
svacittam anurakṣaṃ vai svavālaṃ camarī yathā | bhūteṣu ca dayāpannaḥ sukhān na parihīyate |31,40|
etaṃ nāgasya nāgena tv īṣā dantasya hastinaḥ | sameti cittaṃ cittena yad eko ramate vane |31,41|
avyāpannena cittena yo bhūtāny anukampate | maitraḥ sa sarvasattveṣu vairaṃ tasya na kenacit |31,42|
avyāpannena cittena yo bhūtāny anukampate | maitraḥ sa sarva prāṇeṣu vairaṃ tasya na kenacit |31,42A|
avyāpannena cittena yo bhūtāny anukampate | maitraḥ sa sarvabhūteṣu vairaṃ tasya na kenacit |31,42B|
ekam api cet prāṇam aduṣṭacitto maitrāyate kuśalaṃ tena hi syāt | sarvāṃs tu sattvān manasānukampayan prabhūtaṃ āryaḥ prakaroti puṇyam |31,43|
yo hy udagreṇa cittena tv adīnena sadā naraḥ | bhāvayet kuśalān dharmān yogakṣemasya prāptaye |31,44|
śāntam asya mano bhavati śāntā vāk kāyakarma ca | samyag ājñā vimuktasya hy upaśāntasya bhikṣuṇaḥ |31,45|
pañcāṅgikena tūryeṇa na ratir bhavati tādṛśī | yādṛśy ekāgracittasya samyag dharmān vipaśyataḥ |31,46|
sukhaṃ svapanti munayo na te śocanti māmikām | yeṣāṃ dhyānarataṃ cittaṃ kāmas teṣāṃ na vidyate |31,47|
sukhaṃ modanti munayo na te śocanti māmikām | yeṣāṃ dhyāna rataṃ cittaṃ vartmas teṣāṃ na vidyate |31,48|
yasya śailopamaṃ cittaṃ sthitaṃ nānuprakampate | viraktaṃ rajanīyebhyaḥ kopanīye na kupyate | yasyaivaṃ bhāvitaṃ cittaṃ kutas taṃ duhkham eṣyati |31,49|
nopavādī nopaghātī prīti mokṣe ca saṃvaraḥ | mātrajñatā ca bhakteṣu prāntaṃ ca śayanāsanam | adhicitte samāyoga etad buddhasya śāsanam |31,50|
cittanimittasya kovidaḥ pravivekasya rasaṃ prajānakaḥ | dhyāyī nipakaḥ pratismṛto vetti prīti sukhaṃ nirāmiṣam |31,51|
manaś ca yo rakṣati bhāṣitaṃ ca ceṣṭe ca kāyasya sadaiva yuktaḥ | sa prāpya śokaṃ hi na duhkhitaḥ syāt satyasthitaḥ satyavidaḥ sumedhāḥ |31,52|
arakṣitena cittena mithyādṛṣṭi hatena ca | stīnamiddhābhibhūtena vaśaṃ mṛtyor nigacchati |31,53|
tasmād rakṣitacittaḥ syāt samyak saṃkalpagocaraḥ | samyag dṛṣṭi puraskāro jñātvā caivodayavyayam | stīnamiddhābhibhūr bhikṣuḥ sarvadurgatayo jahet |31,54|
cittasya hi samyamaḥ sukhaṃ cittaṃ rakṣata mā pramadyata | cittena hi vañcitā prajā hy ekatyā narakeṣu pacyate |31,55|
cittasya hi samyamaḥ sukhaṃ cittaṃ rakṣata mā pramadyata | cittena hi vañcitā prajā hy ekatyā tīryakṣu pacyate |31,56|1
cittasya hi samyamaḥ sukhaṃ cittaṃ rakṣata mā pramadyata | cittena hi vañcitā prajā hy ekatyā preteṣu pacyate |31,57|
cittasya hi samyamaḥ sukhaṃ cittaṃ rakṣata mā pramadyata | citte tu surakṣite prajā hy ekatyā manujeṣu modate |31,58|
cittasya hi samyamaḥ sukhaṃ cittaṃ rakṣata mā pramadyata | citte tu surakṣite prajā hy ekatyā svargeṣu modate |31,59|
cittasya hi samyamaḥ sukhaṃ cittaṃ rakṣata mā pramadyata | citte tu surakṣite prajā hy ekatyā nirvāṇaṃ āpnute |31,60|
|| cittavargaḥ 31 || ||
----------
piṇḍacārikāya bhikṣave hy ātmabharāya hi nānyapoṣiṇe | devāḥ spṛhayanti tāyine hy upaśāntāya sadā smṛtātmane |32,1|
piṇḍapātikāya bhikṣave hy ātmabharāya hi nānyapoṣiṇe | devāḥ spṛhayanti tāyine na tu satkārayaśo ’bhikāṅkṣine |32,2|
sarvakarmajahasya bhikṣuṇe dhunvānasya puraskṛtaṃ rajaḥ | amamasya sadā sthitātmano hy artho nāsti janasya lāpanam |32,3|
tudanti vācābhir asamyatā janāḥ śarair hi saṃgrāmagataṃ yathā gajam | śrutvā tu vācāṃ paruṣām udīritām adhivāsayed bhikṣur aduṣṭacittaḥ |32,4|
yas tv alpajīvī laghur ātmakāmo yatendriyaḥ sarvagatiḥ pramuktaḥ | anokasārī hy amamo nirāśaḥ kāmaṃ jahaś caikacaraḥ sa bhikṣuḥ |32,5|
mātraṃ bhajeta pratirūpaṃ śuddhājīvo bhavet sadā | pratisaṃstāravṛttiḥ syād ācārakuśalo bhavet | tataḥ pramodyabahulaḥ smṛto bhikṣuḥ parivrajet |32,6|
hastasamyataḥ pādasamyato vācā samyataḥ sarvasamyataḥ | ādhyātmarataḥ samāhito hy ekaḥ saṃtuṣito hi yaḥ sa bhikṣuḥ |32,7|
dharmārāmo dharmarato dharmam evānucintayan | dharmaṃ cānusmaran bhikṣur dharmān na parihīyate |32,8|
śunyāgāraṃ praviṣṭasya prahitātmasya bhikṣuṇaḥ | amānuṣā ratir bhavati samyag dharmān vipaśyataḥ |32,9|
yato yataḥ saṃspṛśati skandhānām udayavyayam | prāmodyaṃ labhate tatra prītyā sukham analpakam | tataḥ prāmodyabahulaḥ smṛto bhikṣuḥ parivrajet |32,10|
yathāpi parvataḥ śailo vāyunā na prakampate | evaṃ rāgakṣayād bhikṣuḥ śailavan na prakampate |32,11|
yathāpi parvataḥ śailo vāyunā na prakampate | evaṃ dveṣakṣayād bhikṣuḥ śailavan na prakampate |32,12|
yathāpi parvataḥ śailo vāyunā na prakampate | evaṃ mohakṣayād bhikṣuḥ śailavan na prakampate |32,13|
yathāpi parvataḥ śailo vāyunā na prakampate | evaṃ mānakṣayād bhikṣuḥ śailavan na prakampate |32,14|
yathāpi parvataḥ śailo vāyunā na prakampate | evaṃ lobhakṣayād bhikṣuḥ śailavan na prakampate |32,15|
yathāpi parvataḥ śailo vāyunā na prakampate | evaṃ tṛṣṇākṣayād bhikṣuḥ śailavan na prakampate |32,16|
yasya samnicayo nāsti yasya nāsti mamāyitam | asantaṃ śocate naiva sa vai bhikṣur nirucyate |32,17|
bhikṣur na tāvatā bhavati yāvatā bhikṣate parān | veṣmān dharmān samādāya bhikṣur bhavati na tāvatā |32,18|
yas tu puṇyaṃ ca pāpaṃ ca prahāya brahmacaryavān | viśreṇayitvā carati sa vai bhikṣur nirucyate |32,19|
maitrā vihārī yo bhikṣuḥ prasanno buddhaśāsane | adhigacchet padaṃ śāntam asecanakadarśanam |32,20|
maitrā vihārī yo bhikṣuḥ prasanno buddhaśāsane | adhigacchet padaṃ śāntaṃ saṃskāropaśamaṃ sukham |32,21|
maitrā vihārī yo bhikṣuḥ prasanno buddhaśāsane | abhavyaḥ parihāṇāya nirvāṇasyaiva so ’ntike |32,22|
udagracittaḥ sumanā hy abhibhūya priyāpriyam | prāmodyabahulo bhikṣur duhkhakṣayam avāpnuyāt |32,23|
śāntakāyaḥ ... śāntavāksusamāhitaḥ | vāntalokāmiṣo bhikṣur upaśānto nirucyate |32,24|
nāsty aprajñasya vai dhyānaṃ prajñā na dhyāyato ’sti ca | yasya dhyānaṃ tathā prajñā sa vai nirvāṇasāntike |32,25|
tasmād dhyānaṃ tathā prajñām anuyujyeta paṇḍitaḥ | tasyāhaṃ ādir bhavati tathā prājñasya bhikṣuṇaḥ |32,26|
saṃtuṣṭir indriyair guptiḥ prātimokṣe ca saṃvaraḥ | mātrajñatā ca bhakteṣu prāntaṃ ca śayanāsanam || adhicitte samāyogaṃ yasyāsau bhikṣur ucyate |32,27|
yasya kāyena vācā ca manasā ca na duṣkṛtam | kalyāṇa śīlaṃ āhus taṃ hrīmantaṃ bhikṣum uttamam |32,28|
dharmāḥ subhāvitā yasya saptasambhodhapakṣikāḥ | kalyāṇa dharmaṃ āhus taṃ sadā bhikṣuṃ samāhitam |32,29|
ihaiva yaḥ prajānāti duhkhasya kṣayaṃ ātmanaḥ | kalyāṇaprajñaṃ āhus taṃ sadā śīlam anāsravam |32,30|
na śīlavratamātreṇa bahuśrutyena vā punaḥ | tathā samādhi lābhena viviktaśayanena vā |32,31|
bhikṣur viśvāsaṃ āpadyed aprāpte hy āsravakṣaye | spṛśet tu sambodhi sukham akāpuruṣasevitam |32,32|
tāpajāto hy ayaṃ lokaḥ skandhā nātmeti manyate | manyate yena yenāhaṃ tat tad bhavati cānyathā |32,33|
loko ’yam anyathā bhūto bhavasakto bhave rataḥ | bhavābhinandī satataṃ bhavān na parimucyate |32,34|
yan nandate sa hi bhavo duhkhasya sa bibheti ca | uṣyate bhavahānāya brahmacaryaṃ mamāntike |32,35|
ye bhavena bhavasyaiva prāhur nihsaraṇaṃ sadā | anihsṛtān bhavā sarvāṃs tān vadāmi sadā v aham |32,36|
pratītya duhkham upadhiṃ bhavaty upadhi sambhavam | kṣayāt sarvopadhīnāṃ tu nāsti duhkhasya sambhavaḥ |32,37|
anityā hi bhavāḥ sarve duhkhā vipariṇāminaḥ | paśyataḥ prajñayā sarve kṣīyante nābhinanditāḥ |32,38|
nirvṛtasya sadā bhikṣor āyatyām upaśāmyate | abhibhūto bhavaḥ sarvo duhkhāntaḥ sa nirucyate |32,39|
sadopaśāntacittasya vastuc chinnasya bhikṣuṇaḥ | vikṣīṇo jāti saṃsāro mukto ’sau māra bandhanāt |32,40|
sadopaśāntacittasya vastuc chinnasya bhikṣuṇaḥ | vikṣīṇo jāti saṃsāro nāstīdānīṃ punar bhavaḥ |32,41|
anavasrutacittasya vastuc chinnasya bhikṣuṇaḥ | vikṣīṇo jāti saṃsāro mukto ’sau māra bandhanāt |32,42|
anavasrutacittasya vastuc chinnasya bhikṣuṇaḥ | vikṣīṇo jāti saṃsāro nāstīdānīṃ punar bhavaḥ |32,43|
vikṣīṇabhava tṛṣṇasya vastuc chinnasya bhikṣuṇaḥ | vikṣīṇo jāti saṃsāro mukto ’sau mārabandhanāt |32,44|
vikṣīṇabhava tṛṣṇasya vastuc chinnasya bhikṣuṇaḥ | vikṣīṇo jāti saṃsāro nāstīdānīṃ punar bhavaḥ |32,45|
ucchinnabhavatṛṣṇasya vastuc chinnasya bhikṣuṇaḥ | vikṣīṇo jāti saṃsāro mukto ’sau māra bandhanāt |32,46|
ucchinna bhava tṛṣṇasya vastuc chinnasya bhikṣuṇaḥ | vikṣīṇo jāti saṃsāro nāstīdānīṃ punar bhavaḥ |32,47|
uttīrṇo yena vai paṅko marditā grāma kaṇṭakāḥ | yaś ca rāgakṣayaṃ prāptaḥ sa vai bhikṣur nirucyate |32,48|
uttīrṇo yena vai paṅko marditā grāma kaṇṭakāḥ | yaś ca dveṣa ṣayaṃ prāptaḥ sa vai bhikṣur nirucyate |32,49|
uttīrṇo yena vai paṅko marditā grāma kaṇṭakāḥ | yaś ca mohakṣayaṃ prāptaḥ sa vai bhikṣur nirucyate |32,50|
uttīrṇo yena vai paṅko marditā grāma kaṇṭakāḥ | yaś ca mānakṣayaṃ prāptaḥ sa vai bhikṣur nirucyate |32,51|
uttīrṇo yena vai paṅko marditā grāma kaṇṭakāḥ | yaś ca lobhakṣayaṃ prāptaḥ sa vai bhikṣur nirucyate |32,52|
uttīrṇo yena vai paṅko marditā grāma kaṇṭakāḥ | yaś ca tṛṣṇākṣayaṃ prāptaḥ sa vai bhikṣur nirucyate |32,53|
yena jitāgrāmakaṇṭakā hy ākrośāś ca vadhāś ca bandhanaṃ ca | yaḥ parvatavat sthito hy aneyaḥ sukhaduhkhena na vethate sa bhikṣuḥ |32,54|
yo nātyasaraṃ na cātyalīyaṃ jñātvā vitatham imaṃ hi sarvalokam | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,55|
yo rāgam udācchinatty aśeṣaṃ bisapuṣpam iva jaleruhaṃ vigāhya | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,56|
yo dveṣam udācchinatty aśeṣaṃ bisapuṣpam iva jale ruhaṃ vigāhya | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,57|
yo moham udācchinatty aśeṣaṃ bisapuṣpam iva jale ruhaṃ vigāhya | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,58|
yo mānam udācchinatty aśeṣaṃ bisapuṣpam iva jale ruhaṃ vigāhya | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,59|
yo lobham udācchinatty aśeṣaṃ bisapuṣpam iva jale ruhaṃ vigāhya | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,60|
tṛṣṇāṃ ya udācchinatty aśeṣaṃ bisapuṣpam iva jale ruhaṃ vigāhya | sa tu bhikṣur idaṃ jahāt apāraṃ hy urago jīrṇam iva tvacaṃ purāṇam |32,61|
yas tu utpalitaṃ nihanti rāgaṃ visṛtaṃ sarpaviṣaṃ yathauṣadhena | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,62|
yas tu utpalitaṃ nihanti dveṣaṃ visṛtaṃ sarpaviṣaṃ yathauṣadhena | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,63|
yas tu utpalitaṃ nihanti mohaṃ visṛtaṃ sarpaviṣaṃ yathauṣadhena | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,64|
yas tu utpalitaṃ nihanti mānaṃ visṛtaṃ sarpaviṣaṃ yathauṣadhena | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,65|
yas tu utpalitaṃ nihanti lobhaṃ visṛtaṃ sarpaviṣaṃ yathauṣadhena | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,66|
yas tu utpalitaṃ nihanti tṛṣṇāṃ visṛtaṃ sarpaviṣaṃ yathauṣadhena | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,67|
yo rāgam udācchinatty aśeṣaṃ naḍasetum iva sudurbalaṃ mahaughaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,68|
yo dveṣam udācchinatty aśeṣaṃ naḍasetum iva sudurbalaṃ mahaughaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,69|
yo moham udācchinatty aśeṣaṃ naḍasetum iva sudurbalaṃ mahaughaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,70|
yo mānam udācchinatty aśeṣaṃ naḍasetum iva sudurbalaṃ mahaughaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,71|
yo lobham udācchinatty aśeṣaṃ naḍasetum iva sudurbalaṃ mahaughaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,72|
tṛṣṇāṃ ya udācchinatty aśeṣaṃ naḍasetum iva sudurbalaṃ mahaughaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,73|
tṛṣṇāṃ ya udācchinatty aśeṣaṃ saritāṃ śīghrajavām aśoṣayajñaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,74|
yaḥ kāmaguṇān prahāya sarvān chittvā kāmagatāni bandhanāni | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,75|
yo nīvaraṇāṃ prahāya pañca tv anighaś chinnakathaṃ katho viśalyaḥ | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,76|
yasya vitarkā vidhūpitās tv ādhyātmaṃ vinivartitā hy aśeṣam | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,77|
yasya hi vanasā na santi kecin mūlaṃ cākuśalasya yasya naṣṭam | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,78|
yasya jvarathā na santi kecin mūlaṃ cākuśalasya yasya naṣṭam | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,79|
yasyānuśayā na santi kecin mūlaṃ cākuśalasya yasya naṣṭam | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,80|
sa bhikṣur yasya śīlāni sa dhyāyī yatra śunyatā | sa tu bhikṣur idaṃ jahāty apāraṃ hy urago jīrṇam iva tvacaṃ purāṇam |32,81|
arati rati saho hi bhikṣur evaṃ ... | ... rāgānuśayaṃ samuddharaṃ hi |32,82|
|| bhikṣuvargaḥ 32 || ||
----------
na nagnacaryā na jaṭā na paṅkā no ’nāśanaṃ sthaṇḍilaśāyikā vā | na rajo malaṃ notkuṭukaprahāṇaṃ śodheta martyaṃ hy avitīrṇakāṅkṣam |33,1|
alaṃkṛtaś cāpi careta dharmaṃ kṣānto dānto niyato brahmacārī | sarveṣu bhūteṣu nidhāyadaṇḍaṃ sa brāhmaṇaḥ sa śramaṇaḥ sa bhikṣuḥ |33,2|
bhaveṣv eva hi sajyanta eke śramaṇabrāhmaṇāḥ | antareṇa viṣīdanti hy aprāpyaivāsravakṣayam |33,3|
bhaveṣv eva hi sajyanta eke śramaṇabrāhmaṇāḥ | vigṛhya vivadantīme bālā hy ekāntadarśinaḥ |33,4|
bhaveṣv eva hi sajyanta eke śramaṇabrāhmaṇāḥ | antareṇa viṣīdanti aprāpyaivottamaṃ padam |33,5|
kiṃ te jaṭābhir durbuddhe kiṃ cāpy ajinaśāṭibhiḥ | abhyantaraṃ te gahanaṃ bāhyakaṃ parimārjasi |33,6|
kiṃ te jaṭābhir durbuddhe kiṃ cāpy ajinaśāṭibhiḥ | abhyantaraṃ te kaluṣaṃ bāhyakaṃ parimārjasi |33,6A|
na jaṭābhir na gotreṇa na jātyā brāhmaṇaḥ smṛtaḥ | yasya satyaṃ ca dharmaṃ ca sa śucir brāhmaṇaḥ sa ca |33,7|
na jaṭābhir na gotreṇa na jātyā brāhmaṇaḥ smṛtaḥ | yas tu vāhayate pāpāny aṇusthūlāni sarvaśaḥ || vāhitatvāt tu pāpānāṃ brāhmaṇo vai nirucyate |33,8|
na muṇḍitena śramaṇo na bhoḥ kāreṇa brāhmaṇaḥ | yasya satyaṃ ca dharmaṃ ca brāhmaṇaḥ śramaṇaḥ sa ca |33,9|
na muṇḍitena śramaṇo na bhoḥ kāreṇa brāhmaṇaḥ | yas tu vāhayate pāpāny aṇu sthūlāni sarvaśaḥ | vāhitatvāt tu pāpānāṃ brāhmaṇaḥ śramaṇaḥ sa ca |33,10|
nodakena śucir bhavati bahv atra snāti vai janaḥ | yasya satyaṃ ca dharmaṃ ca sa śucir brāhmaṇaḥ sa ca |33,11|
pravāhya pāpakān dharmān ye caranti sadā smṛtāḥ | kṣīṇasamyojanā buddhā brāhmaṇās te prakīrtitāḥ |33,12|
yo brāhmaṇo vāhita pāpadharmo niṣkauṭilyo niṣkaṣāyaḥ sthitātmā | vedāntagaś coṣitabrahmacaryaḥ kālenāsau brahmavādaṃ vadeta |33,13|
yasmin na māyā vasate na māno yo vītalobho hy amamo nirāśaḥ | praṇunnadoṣo hy abhinirvṛtātmā sa brāhmaṇaḥ sa śramaṇaḥ sa bhikṣuḥ |33,14|
bravīmi brāhmaṇaṃ nāhaṃ yonijaṃ mātṛsambhavam | bhovādī nāma sa bhavati sa ced bhavati sa kiṃcanaḥ | akiṃcanam anādānaṃ bravīmi brāhmaṇaṃ hi tam |33,15|
yasya kāyena vācā ca manasā ca na duṣkṛtam | susaṃvṛtaṃ tṛbhiḥ sthānair bravīmi brāhmaṇaṃ hi tam |33,16|
yo ’karkaśāṃ vijñapanīṃ giraṃ nityaṃ prabhāṣate | yayā nābhiṣajet kaścid1 bravīmi brāhmaṇaṃ hi tam |33,17|
ākrośān vadhabandhāṃś ca yo ’praduṣṭas titīkṣate | kṣāntivratabalopetaṃ bravīmi brāhmaṇaṃ hi tam |33,18|
akrodhanaṃ vratavantaṃ śīlavantaṃ bahuśrutam | dāntam antimaśārīraṃ bravīmi brāhmaṇaṃ hi tam |33,19|
asaṃsṛṣṭaṃ gṛhasthebhir anagārais tathobhayam | anokasāriṇaṃ tuṣṭaṃ bravīmi brāhmaṇaṃ hi tam |33,20|
āgataṃ nābhinandanti prakramantaṃ na śocati | saṅgāt saṃgrāmajin mukto bravīmi brāhmaṇaṃ hi tam |33,21|
āgataṃ nābhinandanti prakramantaṃ na śocati | aśokaṃ virajaṃ śāntaṃ bravīmi brāhmaṇaṃ hi tam |33,22|
ananyapoṣī hy ājñātā dāntaḥ sāre pratiṣṭhitaḥ | kṣīṇāsravo vāntadoṣo yaḥ sa vai brāhmaṇaḥ smṛtaḥ |33,23|
yasya pāram apāraṃ ca pārāpāraṃ na vidyate | pāragaṃ sarvadharmāṇāṃ bravīmi brāhmaṇaṃ hi tam |33,24|
yas tu dīrghaṃ tathā hrasvam aṇu sthūlaṃ śubhāśubham | loke na kiṃcid ādatte bravīmi brāhmaṇaṃ hi tam |33,25|
yasya pāram apāraṃ ca pārāpāraṃ na vidyate | asaktaṃ triṣu lokeṣu bravīmi brāhmaṇaṃ hi tam |33,26|
ihaiva yaḥ prajānāti duhkhasya kṣayaṃ ātmanaḥ | vītarāgaṃ visamyuktaṃ bravīmi brāhmaṇaṃ hi tam |33,27|
yas tu puṇyais tathā pāpair ubhayena na lipyate | aśokaṃ nirjvaraṃ śāntaṃ bravīmi brāhmaṇaṃ hi tam |33,28|
yas tu puṇyaṃ ca pāpaṃ cāpy ubhau saṅgāv upatyagāt | saṅgātigaṃ visamyuktaṃ bravīmi brāhmaṇaṃ hi tam |33,29|
yasya paścāt pure cāpi madhye cāpi na vidyate | virajaṃ bandhanaṃ muktaṃ bravīmi brāhmaṇaṃ hi tam |33,29A|
vāri puṣkarapatreṇevārāgreṇeva sarṣapaḥ | na lipyate yo hi kāmair bravīmi brāhmaṇaṃ hi tam |33,30|
vāri puṣkarapattreṇevārāgreṇeva sarṣapaḥ | na lipyate yo hi pāpair bravīmi brāhmaṇaṃ hi tam |33,31|
candro vā vimalaḥ śuddho viprasanno hy anāvilaḥ | na lipyate yo hi kāmair bravīmi brāhmaṇaṃ hi tam |33,31A|
candro vā vimalaḥ śuddho viprasanno hy anāvilaḥ | na lipyate yo hi pāpair bravīmi brāhmaṇaṃ hi tam |33,31B|
candro vā vimalaḥ śuddho viprasanno hy anāvilaḥ | nandībhavaparikṣīṇaṃ bravīmi brāhmaṇaṃ hi tam |33,31C|
dhyāyinaṃ vītarajasaṃ kṛtakṛtyam anāsravam | kṣīṇāsravaṃ visamyuktaṃ bravīmi brāhmaṇaṃ hi tam |33,32|
gambhīrabuddhiṃ medhāḍhyaṃ mārgāmārgeṣu kovidam | uttamārtham anuprāptaṃ bravīmi brāhmaṇaṃ hi tam |33,33|
yas tu kaścin manuṣyeṣu bhaikṣācaryeṇa jīvati | amamo ’hiṃsako nityaṃ dhṛtimān brahmacaryavān | ājñāya dharmaṃ deśayati bravīmi brāhmaṇaṃ hi tam |33,34|
sarvakāmān viprahāya yo ’nagāraḥ parivrajet | kāmāsravavisamyuktaṃ bravīmi brāhmaṇaṃ hi tam |33,35|
nikṣiptadaṇḍaṃ bhūteṣu traseṣu thāvareṣu ca | yo na hanti hi bhūtāni bravīmi brāhmaṇaṃ hi tam |33,36|
ākāśam iva paṅkena rajasā candramā iva | na lipyate yo hi kāmair bravīmi brāhmaṇaṃ hi tam |33,37|
ākāśam iva paṅkena rajasā candramā iva | na lipyate yo hi pāpair bravīmi brāhmaṇaṃ hi tam |33,38|
ākāśam iva paṅkena rajasā candramā iva | nandī bhāvaparikṣīṇaṃ bravīmi brāhmaṇaṃ hi tam |33,38A|
aviruddho viruddheṣu tv āttadaṇḍeṣu nirvṛtaḥ | hitānukampī bhūteṣu bravīmi brāhmaṇaṃ hi tam |33,39|
yasya rāgaś ca doṣaś ca māno mrakṣaś ca śātitaḥ | na lipyate yaś ca doṣair bravīmi brāhmaṇaṃ hi tam |33,40|
ya imāṃ parikhāṃ durgāṃ saṃsāraugham upatyagāt | tīrṇaḥ pāragato dhyāyī hy aneyo niṣkathaṃkathaḥ | nirvṛtaś cānupādāya bravīmi brāhmaṇaṃ hi tam |33,41|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ | bravīmi brāhmaṇaṃ hi tam |33,41A|
na vidyate yasya tṛṣṇā cāsmin loke parāpi ca | tṛṣṇābhavaparikṣīṇaṃ bravīmi brāhmaṇaṃ hi tam |33,42|
na vidyate yasya cāśā hy asmin loke parāpi ca | nirāśiṣaṃ visamyuktaṃ bravīmi brāhmaṇaṃ hi tam |33,43|
hitvā ratiṃ cāratiṃ ca śītībhūto niraupadhiḥ | sarvalokābhibhūr dhīro bravīmi brāhmaṇaṃ hi tam |33,44|
hitvā manuṣyakān kāmān divyān kāmān upatyagāt | sarvalokavisamyuktaṃ bravīmi brāhmaṇaṃ hi tam |33,45|
gatiṃ yasya na jānanti devagandharvamānuṣāḥ | anantajñānasamyuktaṃ bravīmi brāhmaṇaṃ hi tam |33,46|
pūrve nivāsaṃ yo vetti svargāpāyāṃś ca paśyati | atha jātikṣayaṃ prāpto hy abhijñāvyavasito muniḥ | duhkhasyāntaṃ prajānāti bravīmi brāhmaṇaṃ hi tam |33,47|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ bravīmi brāhmaṇaṃ hi tam |33,47A|
cyutiṃ yo vetti sattvānām upapattiṃ ca sarvaśaḥ | asaktaḥ sugato buddho bravīmi brāhmaṇaṃ hi tam |33,48|
sarvasamyojanātīto yo vai na paritasyate | asaktaḥ sugato buddho bravīmi brāhmaṇaṃ hi tam |33,49|
ṛṣabhaṃ pravaraṃ nāgaṃ maharṣiṃ vijitāvinam | aneyaṃ snātakaṃ buddhaṃ bravīmi brāhmaṇaṃ hi tam || ṛṣabhaḥ pravaro nāgo maharṣir vijitāvinaḥ | yo ’neyaḥ snātako buddho brāhmaṇaṃ taṃ bravīmy aham |33,50|
sarvābhibhūṃ bhavātītam oghatīrṇam anāsravam | pāraṃ gataṃ visamyuktaṃ bravīmi brāhmaṇaṃ hi tam || sarvābhibhūr bhavātīta oghatīrṇo vināyakaḥ | pārago hy visamyuktaḥ brāhmaṇaṃ taṃ bravīmy aham |33,51|
gatābhidhyaṃ vītajalpaṃ pāpacittavivarjitam | dhyāyinaṃ vītarajasaṃ bravīmi brāhmaṇaṃ hi tam || nābhidhyāyen nābhijalpet pāpakānāṃ vivarjayet | āsīno virajā dhyāyī brāhmaṇaṃ taṃ bravīmy aham |33,52|
pāṃsukūladharaṃ bhikṣuṃ kāmeṣu niravekṣiṇam | dhyāyantaṃ vṛkṣamūlasthaṃ bravīmi brāhmaṇaṃ hi tam || pāṃsukūladharo hrīmān kāmeṣu niravekṣakaḥ | niṣaṇṇo vṛkṣamūle yo brāhmaṇaṃ taṃ bravīmy aham |33,53|
yasyālayo nāsti sadā yo jñātā niṣkathaṃkathaḥ | amṛtaṃ caiva yaḥ prāpto bravīmi brāhmaṇaṃ hi tam |33,54|
yasyālayo nāsti sadā yo jñātā niṣkathaṃ kathaḥ | dūraṃ gamaś caikacaro bravīmi brāhmaṇaṃ hi tam || dūraṃ gamam ekacaram aśarīraṃ guhāśayam | tenai ... kasya brāhmaṇam | ˚u ˘ ˉ ˉ ˉ brāhmaṇaṃ taṃ bravīmy aham |33,55|
yeṣāṃ ca bhāvito mārgaḥ āryo hy aṣṭāṅgikaḥ śivaḥ | sarvaduhkhaprahāṇāya lokeṣu brāhmaṇā hi te |33,56|
arūpiṇaṃ sadā cittam asāram anidarśanam | damayitvā hy abhijñāya ye caranti sadā smṛtāḥ | kṣīṇasamyojanā buddhā lokeṣu brāhmaṇā hi te || arūpam anidarśanam anantam asudarśanam | sūkṣmaṃ padam abhijñāya ye caranti sadā smṛtāḥ | kṣīṇasamyojanā buddhās te loke brāhmaṇā iha |33,57|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ ˚˚˚˚˘ ˉ ˘ ˉ ||2
chittvā naddhrīn varatrān ca saṃtānaṃ duratikramam | utkṣiptaparikhaṃ buddhaṃ bravīmi brāhmaṇaṃ hi tam |33,58| chittvā naddhrīn varatrān ye saṃtānaṃ duratikramam | utkṣiptaparikhā buddhās te loke brāhmaṇā iha |33,58|
chittvā naddhrīn varatrān cecchā lobhaṃ ca pāpakam | tṛṣṇāṃ samūlāṃ āvṛhya bravīmi brāhmaṇaṃ hi tam |33,59| chittvā naddhrīn varatrān ye icchā lobhaṃ ca pāpakam | samūlāṃ coddhṛtās tṛṣṇāṃ te loke brāhmaṇā iha |33,59|
chinddhi srotaḥ parākramya kāmān praṇuda brāhmaṇa | saṃskārāṇāṃ kṣayaṃ jñātvā hy akṛtajño bhaviṣyati || chinddhi srotaḥ parākramya kāmān sarvān praṇuda ca | saṃskārāṇāṃ kṣayaṃ jñātvā brāhmaṇo yāti hānighaḥ |33,60|
mātaraṃ pitaraṃ hatvā rājānaṃ dvau ca śrotriyau | rāṣṭraṃ sānucaraṃ hatvānigho yāti brāhmaṇaḥ |33,61|
mātaraṃ pitaraṃ hatvā rājānaṃ dvau ca śrotriyau | vyāghraṃ ca pañcamaṃ hatvā śuddha ity ucyate naraḥ |33,62|
na brāhmaṇasya praharen na ca muñceta brāhmaṇaḥ | dhig brāhmaṇasya hantāraṃ dhik taṃ yaś ca pramuñcati |33,63|
˚˚˚˚˘ ˉ ˉ ˉ ˚˚˚˚˘ ˉ ˘ ˉ | ˚˚˚˚˘ ˉ ˉ ˉ ˚˚˚˚˘ ˉ ˘ ˉ ||3
yasya dharmaṃ vijānīyād vṛddhasya daharasya vā | satkṛtyainaṃ namasyeta hy agni hotram iva dvijaḥ |33,64|
yasya dharmaṃ vijānīyād vṛddhasya daharasya vā | satkṛtyainaṃ paricared agni hotram iva dvijaḥ |33,65|
yasya dharmaṃ vijānīyāt samyak sambuddhadeśitam | satkṛtyainaṃ namasyeta hy agnihotram iva dvijaḥ |33,66|
yasya dharmaṃ vijānīyāt samyak sambuddhadeśitam | satkṛtyainaṃ paricared agni hotram iva dvijaḥ |33,67|
yadā hi sveṣu dharmeṣu brāhmaṇaḥ pārago bhavet | atha caikaḥ piśācīṃ ca bakkulaṃ cātivartate |33,68|
yadā hi sveṣu dharmeṣu brāhmaṇaḥ pārago bhavet | athāsya vedanāḥ sarve astaṃ gacchanti paśyataḥ |33,69|
yadā hi sveṣu dharmeṣu brāhmaṇaḥ pārago bhavet | athāsya pratyayāḥ sarve astaṃ gacchanti paśyataḥ |33,70|
yadā hi sveṣu dharmeṣu brāhmaṇaḥ pārago bhavet | athāsya cāsravāḥ sarve astaṃ gacchanti paśyataḥ |33,71|
yadā hi sveṣu dharmeṣu brāhmaṇaḥ pārago bhavet | athāsya sarvasamyogā astaṃ gacchanti paśyataḥ |33,72|
yadā hi sveṣu dharmeṣu brāhmaṇaḥ pārago bhavet | atha jāti jarāṃ caiva maraṇaṃ cātivartate |33,73|
divā tapati hādityo rātrāv ābhāti candramāḥ | samnaddhaḥ kṣatriyas tapati dhyāyī tapati brāhmaṇaḥ | atha nityam aho rātraṃ buddhas tapati tejasā |33,74|
na brāhmaṇasya īdṛśam asti kiṃcid yathā priyebhyo4 manaso niṣedhaḥ | yathā yathā hy asya mano nivartate tathā tathā saṃvṛtam eti duhkham |33,75|
yadā tv ime tu prabhavanti dharmā ātāpino dhyāyato brāhmaṇasya | athāsya kāṅkṣā vyapayānti sarvā yadā prajānāti sahetu duhkham |33,76|
yadā tv ime tu prabhavanti dharmā ātāpino dhyāyato brāhmaṇasya | athāsya kāṅkṣā vyapayānti sarvā yadā prajānāti sahetu dharmam |33,77|
yadā tv ime tu prabhavanti dharmā ātāpino dhyāyato brāhmaṇasya | athāsya kāṅkṣā vyapayānti sarvā yadā kṣayaṃ pratyayānām upaiti |33,78|
yadā tv ime tu prabhavanti dharmā ātāpino dhyāyato brāhmaṇasya | athāsya kāṅkṣā vyapayānti sarvā yadā kṣayaṃ vedanānām upaiti |33,79|
yadā tv ime tu prabhavanti dharmā ātāpino dhyāyato brāhmaṇasya | athāsya kāṅkṣā vyapayānti sarvā yadā kṣayaṃ hy āsravāṇām upaiti |33,80|
yadā tv ime tu prabhavanti dharmā ātāpino dhyāyato brāhmaṇasya | avabhāsayaṃs tiṣṭhati sarvalokaṃ sūryo yathaivābhyudito ’ntarīkṣam |33,81|
yadā tv ime tu prabhavanti dharmā ātāpino dhyāyato brāhmaṇasya | avabhāsayaṃs tiṣṭhati sarvalokaṃ buddho hi samyojanavipramuktaḥ |33,82|
yadā tv ime tu prabhavanti dharmā ātāpino dhyāyato brāhmaṇasya | vidhūpayaṃs tiṣṭhati mārasainyaṃ buddho hi samyojanavipramukta iti |33,83|
|| brāhmaṇavargaḥ 33 || ||
uddānam ||
anityakāmatṛṣṇā cāpramādas tathā priyaḥ | śīlaṃ sucaritaṃ vācakarmaśraddhā ca te daśaḥ || śramaṇo mārgasatkāro drohasmṛti prakīrṇakaḥ | udakaṃ puṣpam aśvaś ca saha krodhena te daśaḥ || tathā gataḥ śrutaṃ cātmā peyālaṃ mitrapañcamam | nirvāṇaṃ paśya pāpaṃ ca yugavargaḥ sukhena ca | cittaṃ bhikṣur brāhmaṇaś ca trayas triṃśatime smṛtāḥ | vargāḥ samāptāś coddānaṃ samyak sambuddhabhāṣitāḥ |